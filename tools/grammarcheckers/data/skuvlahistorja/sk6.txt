Garra bargoroasut oahpaheddjiidservviin ¶
Artihkal girjjis Sámi skuvlahistorjá 6 . Davvi Girji 2013. ¶
Gitta 1979 rádjái ledje oahpaheddjiidsearvvit meannudan sámi gažaldagaid organisašuvnnaid dábálaš orgánain. Go Finnmárkku oahpaheddjiidsearvái ásahuvvui Sámi sekšuvdna, de sirdašuvai diet bargu ođđa dássái, dakkár dássái gos lei sierra orgána mii dieid gažaldagaid meannudii, ja mii de geahččalii oažžut doarjaga áššiide organisašuvnnaid dábálaš orgánain fylkka- ja riikkadásis.  ¶
Sámi skuvlagažaldagain leat dávjá leamaš soahpameahttunvuođat. Diet soahpameahttunvuođat lea muhtun muddui leamaš earenoamáš orgánaid ja searvvi dábálaš orgánaid gaskkas, ja maiddái báikkálaš servviid gaskkas, gos sámi guovlluid searvvit leamaš vuostálaga fylkaservviiguin ja guovddáš orgánaiguin. Leat sihke leamaš dakkár dilálašvuođat gos fylkkasearvvit lea dáhtton vuoruhit sámi gažaldagaid badjelebbui go guovddáš orgánat leat háliidan, ja maiddái ovdamearkkat gos fylkkasearvvit leat vuostálastán sámi gáibádusaid, muhto guovddáš orgánat leamaš miehtemielas daidda. ¶
Roavvát mii sáhttit sirret barggu sámi skuvlaáššiiguin golmmalágan organiserenmállii: ¶
Muhtun muttos 1980-logus ásahedje sámi oahpaheaddjit iežaset organisašuvnna, Sámi oahpaheddjiid searvi. Lei váttis dan jođihit, ja dat heaittihuvvui 6-7 jagi maŋŋá. Okta dien organisašuvnna jođiheddjiin muitala dás makkár áššiiguin sii barge ja makkár váttisvuođat sis ledje. Maŋŋá go diet searvi heaittihuvvui, de leat riikkaviidosaš oahpaheddjiid searvvit meannudan maiddái sámi skuvlagažaldagaid. ¶
Oahpaheddjiidlihttu (Lærerforbundet) ja maŋŋil Oahppolihttu (Utdanningsforbundet) leat válljen dakkár málle ahte lea sierra lávdegoddi mii gieđahallá sámi skuvlagažaldagaid. Álggos dan nammadii Finnmárkku fylkastivra, maŋŋil lea riikkastivra dan válljen. Lávdegoddái sáhtte nammaduvvot sihke sámi oahpaheaddjit ja eará oahpaheaddjit geain ledje eanet dahje unnit vásáhusat sámi dilálašvuođain. Dás muitalit guovttes sis geat leamaš mielde meannudeamen sámi gažaldagaid diein organisašuvnnain: sámi oahpaheaddji gii leamaš mielde sámi skuvlagažaldagaid lávdegottis ja ovdalaš Oahpaheddjiidlihtu/Oahppolihtu fylkajođiheaddji. ¶
Norgga oahpaheddjiidsearvvis lea leamaš earalágan organisašuvdnamálle, sámi oahpaheaddjit leat ásahan sierra ossodaga, mii ieš lea válljen jođiheddjiid. Dat čađahuvvui álggos Finnmárkkus, ja maŋŋil viiddiduvvui riikkadássái. Dás muitala vuos ovddeš fylkkajođiheaddji Finnmárkkus, Sámi ossodaga jođiheaddji ja dasto vel okta gii leamaš luohttámušolmmoš Oahpaheddjiidlihtus ja maŋŋil guovddáš Oahppolihtus. ¶
Osvald Guttorm (Gova luoikan Osvald Guttorm)  ¶
Osvald Guttorm (r. 1947) bajásšattai smávvaoapmedoaluin sullii miilla olggobealde Kárášjoga, Suoma guvlui. Son váccii oahpaheaddjioahpu Álttás ja Romssas, ja son leamaš oahpaheaddjin Guovdageainnus ja rektor Skuvvanvári skuvllas Porsáŋggus. Go luobai skuvlabarggus, de barggai 17 jagi Sámiid Vuorkádávviriin Kárášjogas, ovdal go bargagođii heastasáhtostallamiin.  ¶
Osvald Guttorm lei Sámi oahpaheddjiid searvvi jođiheaddji 1983-87. ¶
Jearahalli Per Lars Tonstad lea riegádan 1955:s ja bajásšaddan Jærenis. Son lea vázzán Svanvik álbmotallaskuvlla Mátta-Várjjagis ja sus lea vuođđofága stáhtadiehtagis. Son lea bargan journalistan Davvi-Norggas 28 jagi, álggos Finnmarken -aviissas, dasto Finnmark Dagbladis, NTB:s ja Dagbladet-aviissas. 1986/87:s doaimmahii son dárogielat Sámi Áiggi . 2003 rájes son lea bargan freelancejournalistan Stavangeris. Tonstad lea almmuhan 10 girjji, earet eará Urbefolkninger i Nord, Samerett for framtida ja Mari Boine – Fly med meg.  ¶
Per Lars Tonstad (Gova luoikan Per Lars Tonstad)  ¶
Osvald Guttorm iežas skuvlavázzin ii gal movttiidahttán bearehaga joatkit skuvlavázzimiin. Son lei okta ollu sámi mánáin gii sáddejuvvui internáhttii ja skuvlii almmá máhtekeahttá sáni ge dárogiela. ¶
– Vuosttaš jagiid gal várra ohppen áibbas uhccán. Eai ge mis lean olles skuvlajagit. Vuosttaš luohká rájes guđát luohkkái vácciimet skuvlla borgemánu rájes gaskkamuddui skábmamánu, ja de lei mis skuvllas friddja gitta beassážiidda. Dien áiggi ledje johttisámemánát ja duottarstobuid mánát skuvllas, muitala Osvald Guttorm. ¶
Oahppanhállu lei stuoris, vaikko ledje ge giellaváttisvuođat ja oanehaš skuvlaáigi. Ja muhtun fágat ledje álkibut go eará fágat. Matematihkas ii lean dárogielamáhttu nu dehálaš, lei hávski bargat loguiguin. ¶
Go Osvald gearggai nuoraidskuvllain, gos oahppit ledje linnjáid mielde sirrejuvvon, de son barggai guokte jagi ruovttus dállodoalus dárbbašlaš bargguid. Dasto son bisánii Sámi álbmotallaskuvlii Kárášjogas (DSF), maid Norgga Sámemišuvdna jođihii. Doppe son váccii guokte jagi, seammás go logai oahpaheaddjiskuvlla geahččaleapmái. ¶
1969:s álggii son vuosttaš jahkái oahpaheaddjiskuvlii mii bisttii njeallje jagi. Guokte vuosttaš jagi sáhtii son čuovvut oahpu Álttás, ja guokte maŋemus jagi fertii vuolgit Romsii. – Leimmet golbma sámegielaga Álttás. Mii diđiimet ahte go Romsii álggiimet, de doppe oaččuimet oahpu sámegielas, doppe sáhtiimet lonuhit sámegiela ođđadárogiela sadjái. Geahččaleimmet dan oažžut Álttás maid, muhto lei áibbas veadjemeahttun. Mii fertiimet oahppat ođđadárogiela. Dat lei midjiide áddemeahttun, lei áibbas dušši oahppat dakkár fága maid mii aŋkke áigguimet válljet eret dakkaviđe go Romsii joavddaimet, lohká Osvald Guttorm. ¶
Sámi álbmotallaskuvllas lei sis leamaš sámegieloahppu. Dat lei hui ávkkálaš. Son máhtii eatnigiela lohkat, ja čálligođii maid dađistaga buorebut. ¶
Oahpaheaddjioahppu čađahuvvui, ja 1973:s Osvald Guttorm máhcai Kárášjohkii oahpaheaddjin. Jagi maŋŋil son fárrii Guovdageidnui, gos lei oktiibuot njeallje jagi, oktan lohkanjagiin maid geavahii sámegiela vuođđofága lohkamii. 1978:s biddjui son rektorvirgái Skuvvanvári skuvlii. ¶
Osvald Guttorm oinnii beaivválaččat movt sámegielat oahpaheaddjit šadde astoáiggi geavahit buvttadit oahpponeavvuid. Sii čužžo stensilmašiinnaid luhtte vaikko guđe muttos áiggi, cikco báhpiriid oktii ja juogadedje bábergubáid ohppiide skuvladiimmuin. Dáru oahpaheaddjit sáhtte ollu ivdnás oahppogirjjiin válljet guđiid háliidedje. ¶
Eiseválddit gal dihte ahte diekkár dilálašvuohta lei. Sámi oahpaheaddjit váidaledje. Muhto uhccán bargojuvvui buoridan dihtii dili. Dat lei duogáš dasa go sámi skuvlabargit hálidišgohte ieža bargagoahtit áššiin. ¶
– Muhtun beaivvi borgemánus 1982 čoahkkaneimmet mii Guovdageidnui. Ollugat bohte čoahkkimii, ja lei buorre bargomokta. Sámi skuvla dárbbašii ovdánit. Ja dasa sáhtiimet mii leat veahkkin. Danin vuođđudeimmet Sámi oahpaheddjiid searvvi (SOS), muitala Osvald Guttorm. Son jođihii gaskaboddosaš stivrra vuosttaš jagi, ja válljejuvvui jođiheaddjin maŋit jagi jahkečoahkkimis, mii lei Gárasavvonis1983:s. ¶
SOS lei máŋgga dáfus rájiid sirddašeaddji. Sámi oahpaheaddjit ledje vuođđudan alcceseaset fágaorganisašuvnna, sii eai luohttán šat dasa ahte našunála fágasearvvit nagodedje dien dehálaš barggu bargat. SOS galggai maid leat organisašuvdnan oahpaheddjiide rastá riikkarájiid. Ledje báikkálaš searvvit sihke ruoŧa bealde ja suoma bealde. Doppe ledje seammalágan váttisvuođat. ¶
– Sámi oahpaheaddjit barge hui ollu liigebarggu, man ovddas eai ožžon mávssu. Ja dat ii čájehan seamma árvvu go sámi skuvlamánát galge duhtat stensiilabáhpiriidda seammás go dáru mieldeoahppit čađat besse bargat ođđa girjjiiguin, muitala Guttorm. ¶
Diet dilálašvuohta eaddudii sámi oahpaheddjiid. Sii bargagohte buolli movttain Sámi oahpaheddjiid searvvis. Ulbmil lei deháleamos, dat ahte galge olahit bohtosiid, organisatoralaš bargu duvdiluvvui veaháš duogábeallái. Oktavuohta eará fágaservviide ii lean čielggaduvvon, olbmot sáhtte leat miellahttun goappašat servviin. Norgga oahpaheddjiid Searvi lahkonišgođii eanet ahte eanet ja njálggistii Sámi oahpaheddjiid searvái. ¶
– Duohtavuođas eat lean mii nu nannosat. Geažosáiggi šattaimet guorahallat ruhtadili. Lei divrras mátkkoštit, lágidit čoahkkimiid, sáddet dieđuid. Dávjá fertiimet goluid máksit iežamet burssas, muitala Osvald Guttorm. ¶
Nie ii sáhttán joatkit. Ruhtadilli fertii buorránit vai buorebut sáhtii ovdagihtii diehtit mo dilli lea. 1984:s fuobmái muhtun jurddašeaddji siellu ahte mii sáhttit vuorbádit biilla. Dat lei duostilis prošeakta. ¶
– Vuoi, vuoi movt barggaimet dieinna áššiin. Osttiimet vuos biilla, jáhkán dat lei Mitsubishi, ja de vuovdigođiimet vurbbiid. Rehketdoallu dahkkui, ja duođai das bázii midjiide vuoitu. Muhto ii sáhte gal dadjat ahte mii jur lottos leimmet vuoitán, ja livččiimet várra čohkken eanet ruđa jus livččiimet guhtege bargan liigebarggu ja addán ruđaid Sámi oahpaheddjiid searvái, bogostallá Osvald Guttorm. ¶
1986:s lei Sámi oahpaheddjiid searvi mielde diggeáššis Kárášjogas. Organisašuvdna oaivvildii ahte searvvi miellahtuid ledje garván internáhttajođiheaddji virgáibidjamis. Sii vuite dikkis, muhto virgáibidjan ii liikká rievdaduvvon. ¶
Smávvážiid mielde čielgagođii ahte Sámi oahpaheddjiid searvi liikká ii dáidán ceavzit. Áššit gal livčče leamaš vaikko man ollu, ii dien dáfus gal lean heahti. Muhto go lei nu heittot ruhtadilli, de uhccán sáhtte bargat. Liikká jáhkká Osvald Guttorm ahte Sámi oahpaheddjiid searvi nagodii váikkuhit ja ahte das lei juogalágan doaibma muhtun jagiid gaskkamuttos 1980-logu. ¶
– Mii nagodeimmet oažžut sámi skuvlaáššiid áššelistui. Ja mii leimmet suige maid fárus garrasit duvdimin Norgga oahpaheddjiidsearvvi, nu ahte dat šattai buorebut čalmmustahttit sámi skuvlla. Dasto lei ge 1988:s áigi addit stafeahttasákki viidáseappot oahpaheddjiidsearvái, lohká Osvald Guttorm, gii iluin muittaša dan hirbmat movtta mii dien birrasis lei dalle. ¶
– Olbmot barge duohta dáhtuin ja iluin. Eai sii jearran bálkkáid, sii beroštedje eanemusat das ahte sámi skuvla galggai loktejuvvot alit dássái. Dat lei dehálaš, dasa dárbbašedje buot buriid fámuid, ja midjiide soaitá ge gullat veaháš gudni das go skuvla dál buorelihkus lea áibbas eará go dat man čađa mii ražaimet, lohká Osvald Guttorm. ¶
Arne Nystad (r. 1945) lea bajásšaddan Kárášjogas, gos son lea bargan reálfágaoahpaheaddjin Sámi joatkkaskuvllas 1972 rájes. Eanas áiggi son lea leamaš ráđđeaddi ja/dahje inspektevra ja son barggai rektorin ovtta jagi. Sus leamaš ollu luohttámušdoaimmat oahpaheddjiid organisašuvnnain báikkálaččat ja fylkka- ja riikkadásis.  ¶
Go Arne Nystad lei 52 jagi, de son viimmat beasai oahppat čállit iežas eatnigiela, sámegiela. Kárášjot-olmmái lea olles eallenáiggi áŋgiruššan oažžut sámegillii ja sámi kultuvrii saji skuvllas, ja ollu jagiid son lei maid guovddáš luohttámušdoaimmain oahpaheddjiidorganisašuvnnain. ¶
Arne Nystad lea logemat jagiid leamaš sámi áššiid váktabeana, dakkár áiggiid gos oaivilat ledje garrasit vuostálaga ja go ledje ollu ovdagáttut ja boasttu áddejumit. Dáruiduhttimis ledje ollu nanu doarjjafámut, ii unnimustá Kárášjogas. Sámi áššiid bealušteaddjis fertii leat nanu čielgi, son fertii leat duostil ja sus gáibiduvvui ollu máhtolašvuohta. ¶
– Juo dalle go ledjen nuorra gánda 60-logus, muittán ahte Valdemar-áhččán sáhtii dadjat: – Muitte Arne, mii fertet ođđadárogiela bealuštit gaccaid bániid, danin go sii rahčet seamma soađis go mii sápmelaččat! ¶
Mii deaivvadeimmet Arne Nystadain giđđat 2012 Sámi joatkkaskuvllas Kárášjogas. Dearvvašvuođadilli ii leat nu buorre, sus leamaš gáldnanvihki ja ferte soppiin dorjjodit go bivdá min čuovvolit iežas kantuvrii. Muhto oaivvis gal ii leat mihkkege sivaid ja son dilihuddá bargat hutkat ođđa sámegiel sániid. ¶
– Dá lea girji mas leat matematihkkasánit sámegillii, dás leat ges huksenfágalaš sánit. Manne galget sápmelaččat geavahit  sáni, go min iežamet gillii dat lea ovttamađodat? jearrá Arne Nystad. Son lea maŋemus jagiid hutkan ollu ođđa sámi sániid. Dat bargu lea dego ođđa geainnu huksen. ¶
– Mun dáiddán leat dat albma dološ konservatiiva sámepolitihkkár. Oaivvildan ahte sámiin galgá leat seamma vejolašvuohta go earáin beassat geavahit eatnigielaset. Eai dušše gievkkanis, muhto maiddái skuvlastobus ja bargosajis. Jus mis váilot sánit ja dadjanvuogit, de gefo sámegiella ja dan geavaheapmi gáržžiduvvo. Sámegiella ferte seamma dásis ođasmahttojuvvot go eará našuvnnaid gielat, ja de mis fertejit ovddemustá gávdnot dat sánit maid ođđaáigáasaš servodagas dárbbašit, čilge Arne Nystad. ¶
Son lea vásihan stuora nuppástusaid sámi guovlluid skuvllas. Muhto lea gáibidan ollu bargonávccaid joavdat dohko gos mii dál leat. Arne Nystad lea váldán iežas oasi dan ovddasvástádusas. – Buorelihkus suittiiga mu váhnemat diktit mu vuolgit Áltái gymnásii, muitala son. Son jotkkii oahpuin Bergen universitehtas, gos logai fysikála kemiija váldofága. Ja dan maŋŋá son lea čađat bargan Sámi joatkkaskuvllas Kárášjogas. ¶
– Sámi nuoraide lei guhkes lávki ovddos go oaččuimet joatkkaoahppofálaldaga Kárášjohkii. Álggos lei skuvlla namma Kárášjoga gymnásaluohkát sámegielain (Karasjok gymnasklasser med samisk), muitala Arne Nystad. ¶
Nuorra oahpaheddjiin lei stuora bargomokta ja sii ledje hui arvvohat. Sii hálidedje hukset sámi oahppoinstitušuvnna mii galggai leat veaháš eambbo go dušše skuvla. Dat galggai šaddat juogalágan muitocaggin, mearkan olggobeale máilbmái ahte sámivuohta lea dáruin seammaárvosaš, ja dat galggai čájehit ahte sámivuođas galgá leat boahtteáigi. Dat dáhpáhuvai dakkár gilis gos ledje stuora vuostálasvuođat, ja garra siskkáldas soahti sámi ja dáru gaskkas. Logiid jagiid lei Hans Rønbeck [1] juo garrasit soahtan dárogiela ja kultuvrra bealis, son ii oaidnán makkárge boahtteáiggi bás sámegielas ođđaáigásaš buresovdánan servodagas. Rønbeckas ledje máŋggalágan gahpirat, son lei sihke Bargiidbellodaga politihkkár, guovddáš byrokráhtta ja son lei maid mielde stivremin geaidnohuksemiid, elfápmorusttega ja njuovahaga ásaheami. Sus ledje ollu bealušteaddjit, sihke sápmelaččat ja dáččat, ja sierramielalašvuohta sáhtii báikkálaš servodagas leat bearrašiid ja giliservviid siskkobealde maiddái. ¶
Nuorat geat bohte Kárášjohkii ledje hui dihtomielalaččat das mii guoskkai sámivuhtii, ja sii ledje gierdameahttumat. Muhtun studeanta bolddii 1979:s Norgga leavgga šalddi alde miessemánu 17. beaivve. Oahpaheaddjit liikojedje dasa maid oidne, vaikko leavgaboaldimiin gal manne badjel ráji. ¶
– Kárášjohka lei soahtešillju, lei lossa áigi dalle. Mii fertiimet garradit iežamet jus galggaimet nagodit ain oskut sámivuhtii, muittaša Arne Nystad. ¶
Buorelihkus lei mis guhkesjurddašeaddji ja jierbmás rektor, Jon Eldar Einejord-rohkki, ráfi su muitui. Son oaččui 1974:s dihtosii ahte Budejjui lei ásahuvvon juoga mii gohčoduvvui Reformgymnas. Dat šattai midjiide njuolggogeaidnun oažžut Sámi joatkkaskuvlla, fáhkka lei mis min iežamet institušuvdna mas lei sámi steampil! Vuoi makkár mearka, makkár vuoitu! muitala Nystad. ¶
Dat mii lei barggakeahttá, lei oažžut skuvlii sámi sisdoalu. Dan ii sáhttán ijas bargat, iige dat dáhpáhuvvan áibbas riidduid haga. ¶
– Mii stuorra beroštupmi lei ahte fága- ja diibmojuohkimis galggai biddjot ollu sadji sámi fáttáide. Dat lei dáru árbevieru vuostá. Ja eai sii eisege álo beroštan min gáibádusain. Soittii ahte leimmet menddo oktageardánat, geat jáhkiimet johtileappot ollet ovddos. Dávjá vásiheimmet ahte virgeguoimmit ja skuvlajođiheaddjit áddejedje ja dorjo min sániiguin, muhto daguiguin gal dorjo áibbas uhccán, muitala Arne Nystad. ¶
Son muitá 80-logu garra nuppástuhttináigin. Dalán go soames ovddidii sámi gáibádusaid, de seavvigohte soapmásat rukses leavggain: – Áigubehtet go sierra sámi našuvnna álggahit? Olbmot guokkardedje báhčinrokkiide ja beaškkuhedje bávkkanasaiguin maid duogábealde ledje ovdagáttut ja boasttuáddejumit. ¶
– Gal mii ge leimmet ceaggásláganat. Stáhta ja Bargiidbellodat ledje min vašálaččat. Diehttelas navde min ekstremistan ja gávpotsápmin, akademihkkárin, girddašeaddjin geain gieđat eai lean bargguin duolvan. ¶
– Lei maiddái imaš dilli, dasgo Guovdageainnus lei Bargiidbellodat min doarjja, muhto seamma bellodat lei min stuora vašálaš Kárášjogas, lohká Nystad. ¶
Ii fágasearvi ge doškon gieđaid buot gáibádusaide maid sámi miellahtut ovddidedje. Ledje riiddut sihke fylkadásis ja riikkaorganisašuvnnas. Arne Nystad lei Norsk lektorlag (Norgga lektoriid searvvi) miellahttu, mii maŋŋil gásttašuvvui NUFO:n ja 1993:s searvvai dat ovttas eará oahpaheddjiidservviiguin ođđa Oahpaheddjiidlihttui. Nystad lei mielde lávdegottis mii barggai sámi skuvlagažaldagaiguin maid lihttu nammadii 1993:s. Lávdegoddi ražai beassat posišuvdnii lihtus regionála- ja riikkadásis. ¶
Arne Nystad dáhtui loktet lávdegotti árvvu, ja su mielas livččii Oahpaheddjiidlihtus galgan leat sierra sámi oahpaheddjiid lávdegoddi. Ossodat galggai lágidit sierra jahkečoahkkimiid, válljet ieš luohttámušolbmuid ja áinnas sis livččii galgan sierra áirras riikkastivrras. ¶
– Hálidin sámi oahpaheaddjijođiheaddji maid sápmelaččat ieža válljejedje sámiide. Lei boasttu vuohki ahte Finnmárkku fylkkastivra galggai nammadit sámi miellahtuid áirasa, lohká Nystad. Son geahččalii máŋga jagi ráhkkanahttit vuođu dasa ahte oažžut doarjaga iežas jurdagii. ¶
Son ovddidii dan evttohusa 2003 riikkačoahkkimis Haugesunddas. Son lei ovdagihtii geahčastallan veaháš Norgga oahpaheddjiidsearvái, mii lei miehtan sámiide buoret ovddasteami. Doppe lei Arnulf Soleng guovddášstivrras, su ledje sámi oahpaheaddjit válljen. ¶
– Orui leamen áibbas lunddolaš ahte sámi oahpaheaddjit ieža besse válljet iežaset luohttámušolbmuid! Oaivvildin ahte leimmet sáhttit geavahit seamma válgabiiriid go Sámediggeválggain, 13 biire miehtá riikka. Muhto mu evttohusa gal eai váldán bealljáige, jávkadedje dan jávohisvuođain. Min ovdaolmmoš, Helga Hjetland, badjelgeahčai dan oalát, dasa ii boahtán mearkkašupmi ge. Dat lei mu stuorámus vuoittáhallan, eai atnán mu nu árvvus ge ahte livčče juo oanehaččat gillen vástidit ge. Vejii ahte eat lean doarvái čeahpit. Muhto dat lei bahča oahppa. Dan sadjái oaččuimet lihttui sámi lávdegotti, hávveloasttarin, muitala Arne Nystad. ¶
– Lei go álki oažžut doarjaga sámi áššiide fylkadásis? ¶
– Áiggi mielde gal. Fylkajođiheaddji Sylvi Johnsen lei loikkas, munnos leamaš ollu báhkka nákkáhallamat. Mii hálideimmet áššiid duvdit jođánit ovddos, muhto son ja eará fámut fylkasearvvis cipmo garrasit suittehiin, goahcat min, geat leimmet dego vildaheasttat. Muhto de muittán ahte son beasai vuolgit mátkkoštit eamiálbmogiid ON-konferánsii duhátjagimolsašumi áiggi. Gáttán ahte dat rabai su čalmmiid. Son šattai arvat eanet miehtemielalaš dan maŋŋá. Ja son goarui alcces gávtti, ovdal lei son dáhtton leat dušše kveana. ¶
Arne Nystad muitá bures dan guhkes áiggi riiddu departemeanttain mii guoskkai dasa ahte galge go oahppit geain lea sámegiella vuosttašgiellan beassat válljet sámegiela amasgiellan eksámena. Departemeanta čuoččuhii garrasit dan ahte oahppit galge ieža beassat válljet makkár dásis sii dáhtto čađahit eksámena sámegielas. Sámi oahpaheddjiid mielas lei áibbas jallodat diktit ohppiid geain lei sámegiella vuosttašgiellan čađahit sámegieleksámena goalmmát dásis. ¶
– Mii ovddideimmet dan fylkii, mii dušše čujuhii departementii. Mii eat joavdan gosage, dat lei midjiide hui stuora vuoittáhallan, muitala Nystad. ¶
Eará riidoášši lei sámegiella ja kultuvra -fága, mii fállojuvvui giellaseaguhusguovlluid ja riddoguovlluid ohppiide. ¶
– Dien fágas ii lean dáigá, ii lean goittot giellaoahpahus. Lei dušše juoga man duohkái sáhtii čiehkádit, vai beassá raddái doškkodit ja lohkat «oainnát go, mis lea sámegieloahppu». Min gáibádus lei ahte galggai fállojuvvot čielga sámi giellaoahpahus, mii dađistaga maiddái šattai boađusin, muitala Nystad. ¶
– Don leat beassan leahkit mielde dakkár áiggis gos sámi skuvla ovdánii ja nuppástuvai hui johtilit, leat go otná diliin duhtavaš? ¶
– Lihkus šattai fiertu maŋŋá dieid hirpmus garra dáruiduhttináiggiid. Muhto olmmoš ii vuoitte goassege vuoittu agálašvuhtii, mii fertet čađat leat gozuid alde. Ain leat ollu bargamušat sámi skuvllas mat eai leat čovdojuvvon, ain váilot ollu oahppogirjjit. Mu mielas lea hui dehálaš ahte mis sámiin lea diet dovdu ahte mii leat okta álbmot, mii ássá njealji riikka rájiid duohken. Sámit dat oamastit Sámi, ii ge Norgga stáhta, Suoma stáhta, Ruoŧa stáhta ii ge Ruošša stáhta. Eat mii seagut iežamet dakkár gažaldagaide go ahte galggašii go huksejuvvot ođđa hámmán Grimstadii. Muhto go lea ságas álggahit ruvkedoaimma Finnmárkku duoddariidda, de gal galgat mii beassat dadjat maid mii oaivvildit! Mii leat muhtun muddui olahan iešmearrideami kultur- ja skuvlapolitihkas. Muhto sápmelaččat šaddet ain čuožžut gahpergieđaid ja ánuhit stáhtas ruđa. Ruhtaseahka haga ii leat iešstivrenrievttis beare ollu árvu. Jus ruvkedoaibma álggahuvvo Sápmái, de galget ruvkefitnodagat geatnegahttojuvvot máksit divvaga sámi servodahkii. Ja manne galget buot min guovlluid bivdin-ja guolástandivvagat mannat Norgga stáhtii? Dat leat min riggodagat, midjiide báhcá beare uhccán. Dasto lea ge nu ahte buot gullá oktii, skuvlapolitihkka ja vuoigatvuođat. Mis dáidá ain guhkes geaidnu vázzit, loahpaha Arne Nystad. ¶
Sylvi Johnsen (Govva: Per Lars Tonstad)  ¶
Sylvi Johnsen (r. 1956) lea eret Bissojogas Porsáŋggus ja leamaš guovddáš fágasearvejođiheaddji oahpaheddjiide Finnmárkkus. Son lea ollu jagiid leamaš Oahpaheddjiidlihtu ja Oahppolihtu fylkaservviid jođiheaddjin. Johnsen heittii fágasearvvi virggis ja álggii rektorin Leavnnja joatkkaskuvlii. Dan skuvllas leat 200 oahppi ja vihtta lohkansuorggi.  ¶
Sámeleavga lea veaháš čihkosis badjin girjehildus. Sylvi Johnsen gizzula geahppasit stuolu ala, faŋáda leavgga ja bidjá dan guovdu kanturbeavddi. Son lea Leavnnja joatkkaskuvlla rektor, ja lea ilus dan dihte go sámivuohta viimmat lea ožžon guovddáš saji skuvlavuogádagas. Sylvi Johnsenis lea guhkes fágasearveduogáš, ovddemustá lea son ollu jagiid leamaš Oahpaheddjiidlihtu jođiheaddji Finnmárkkus. ¶
Sus alddis lea seagáš čearddalaš duogáš. Eadni humai kveanagiela, áhčči gulahalai sihke kveanagielain ja sámegielain. Bearaš ásai álggos Bissojogas, muhto fárrejedje Strommavutnii Bearalvágis dalle go Sylvi lei unna nieiddaš. Sylvi ja su oarbinaččat leat dárogielagat. ¶
– Strommavuonas lea kveanagiella cielossátni. Sámegiella ii goassege namuhuvvon. Min gohčodedje , unohas oaiviliin. Mu boarráseamos viellja šattai doarrut alcces juogalágan árvvu. Lei garra dilli midjiide nuoraide, muittaša Sylvi. ¶
Son muitá dál ahte lávii atnit unohassan go sámi ja kveana mánáiguin láhttejedje nu hejot. Okte attii oahpaheaddji muhtun bártnážii doaškka bealjevuollái danin go son humai kveanagiela muhtun eará ohppiin. Go muhtun lei bargan juoidá boastut, de lei hui álki sivahallat muhtun kveana dahje sámi bártnáža. ¶
– Lei hirpmus. Mii livččiimet galgan čuožžilit ja vuostálastit. Muhto nie han lei dien áiggi, muitala Sylvi. ¶
Sihke son ieš ja su oarbinaččat jerre iežaset váhnemiin manne sii eai beassan oahppat unnitlogugielaid. Váhnemat lohke ahte sii hálidedje suodjalit mánáideaset, sii eai galgan dárbbašit vásihit seamma maid sii ieža ledje šaddan muosáhit. ¶
Vaikko skuvlavásáhus ii lean ge buoremus, de liikká hálidii Sylvi boahttevuođas bargat skuvllas. Son čuovui lávdaduvvon oahpaheaddjioahpu, ja jotkkii Stáhta gávpe-ja kánturoahpaheaddjiskuvllas. Doppe son dieđihii miellahttun Gávpeoahpaheddjiidsearvái (Handelslærerlaget), ja válljejuvvui fylkastivrii. ¶
Dalle go Gávpeoahpaheddjiidsearvi šattai oassin ođđa Oahpaheddjiidlihttui 1993:s, de son álggii Oahpaheddjiidlihttui ollesáiggi fylkajođiheaddjin. Oahpaheddjiidlihttu lei hui nanus joatkkaskuvllain, muhto lihtus ledje maid vuođđoskuvllain miellahtut. ¶
Oahpaheddjiidlihtus ledje hui berošteaddji miellahtut sámi guovddášguovlluid skuvllain. Sii áŋgirušše oažžut sámi fáttáide stuorát saji skuvllain. Sámi fágaplánat, diibmojuohkin, oahpponeavvut ja oahpaheddjiid bargodilli ledje áššit mat dagahedje riidduid. ¶
Sámi oahpaheaddjit ledje dolkan vuordimis. Sylvi Johnsen čohkkádii Leavnnjas ja duolmmui goahcanduolmmana, nu dovde goittot ollu Oahpaheddjiidlihtu sámi miellahtut. Sylvi Johnsen ii mieđit ahte nu lei. ¶
– Ledjen hui mielas dasa ahte lei áigi láhčit stuorát saji sámi ja kveana fáttáide skuvllain. Lei áibbas dárbu ealáskahttit sámi iešdovddu, eandalii nuoraid gaskkas. Muhto mii fertiimet seammás johtit várrogasat ovddos, ovdáneami eat sáhttán joksat stuora lávkkiiguin. Danin go eatnat váhnemat ledje eahpesihkkarat, ja lei dehálaš lávkkážiid mielde ovdánit, lohká Sylvi Johnsen. ¶
Sámi oahppoplánaid atnuiváldin lei ášši mii duođai bijai Oahpaheddjiidlihtu garra geahččalusaid sisa. 1997:s sáddii Girko-, oahpahus- ja dutkandepartemeanta sámi oahppoplánaid evttohusa gulaskuddamiidda. Muhtun váhnenjoavku Deanus reagerii garrasit evttohuvvon plánaid vuostá, mat sin oaivil mielde bohte dagahit dan ahte oahppit bázahallet dárogielas. Váhnemat gáibidedje evttohusa gessojuvvot ruovttoluotta, sii eai hálidan nannet sámivuođa skuvllas. Deanu-joavku lei hui garas geavahit mediaid, ja geavahedje daid oktavuođaid mat sis ledje guovddáš eiseválddiiguin veahkkin oažžut doarjaga iežaset oidnui. [2] ¶
Fáhkka doarjjui maiddái Oahpaheddjiidlihttu sin. Lihttu sáddii golggotmánu 5.beaivvi 1997 preassadieđáhusa mas gáibidedje ahte sámi oahppoplánaevttohus galgá gessojuvvot ruovttoluotta. ¶
Dál gal lei Oahpaheddjiidlihttu duođas leiken bensiinna dollii. Sylvi Johnsen dovddai garra deattu juohke guovllus. Sámi miellahtut geavahedje garra sániid iežaset organisašuvnna vuostá, mii sin mielas fallehii sin sealggabealde. Gos dál gávdnat rávvagiid, hui oanehis áiggis. Lei soahti rabas lávddi alde, finnmárkkuaviissain. ¶
– Lei albma roassu! Mus ledje smávva mánát, telefuvdna čuojai bisánkeahttá, šadden čađat bealuštit, čilget ja geahččalit čilget boasttu áddejumiid. Mis lei heajos vuolggabáiki. Ášši bulii maiddái mu váimmus. Muhto mun dihten ahte jus beare garrasit viggat soahtat, de vuoittahallat. Lei hui dárbu máhttit maiddái taktihka geavahit, oaivvilda Sylvi Johnsen. ¶
Muhto lei unnán ávki viggat riidduid jaskkodahttit. Anders Folkestad, Oahpaheddjiidlihtu ovdaolmmoš, fertii vuolgit Finnmárkui gullat iežas miellahtuid cuiggodemiid. Son ii lean áidna olmmoš gii dán áššis šattai vuolgit gitta Oslos Sápmái. Maiddái stáhtaráđđi Jon Lilletun searvvai čoahkkimii Leavnnjas. ¶
Váhnenjoavku ii vuollánan, ja eai sámi váhnemat ge vuollánan. Riidu lei vuodjagáhkkun Finnmárkku aviissaide. ¶
Trygve Guttorm, Oahpaheddjiidlihtu Kárášjoga báikkálaš searvvi jođiheaddji, dieđihii eret lihtus čájehan dihtii iežas vuostehágu. Su eretdieđiheapmi lei maid vuostálastin dasa go Oahpaheddjiidlihttu bijai Svein Lund eret lihtu sámi skuvlagažaldagaid lávdegotti jođiheaddjin Finnmárkkus. Lávdegoddi lei leamaš hui doaimmalaš, ja válljii muhtun háviid earaláhkái go virggálašgeainnu mielde ovddidit iežas oainnuid. Fylkajođiheaddji ja fylkastivra gal áinnas dáhtui gullat lávdegotti oainnuid, muhto eai liikon dasa go lávdegoddi, mas Svein Lund lei njunnošis, manai su iežas geainnuid. Svein Lund lei maid Oahpaheddjiidlihtu sámi joatkkaskuvllaid váldoluohttámušolmmoš. Miessemánu 9. beaivvi 1997 lei son sádden rabas reivve stuoradiggeáirasiidda, man bajilčálan lei  (Cealká go Stuoradigge Juo vai Ii sámi oahpahussii?). Dat reive gal dagahii ahte Oahpaheddjiidlihtu jođiheddjiid gárri govddai badjel ravdda. Svein Lund lei šaddan soađisin lihtu jođiheddjiid čalmmiide. Álggos son oaččui čálalaš várrehusa, ja 6.6.1997 dagai fylkastivra čuovvovaš mearrádusa: «Fylkastivrras ii leat šat luohttámuš Svein Lundii. Danin Fylkastivra ávžžuha Svein Lund geassádit buot su luohttámušdoaimmain Oahpaheddjiidlihtus.»  ¶
Svein Lund guoddalii mearrádusa guovddášstivrii, muhto ii ožžon doarjaga. Dasto son dieđihii eret lihtus 20.10.1997, ja loahpas dan reivves son čállá: «Ánun sámi oahpaheddjiin ándagassii geaid lean ožžon searvat Oahpaheddjiidlihttui miellahttun, go lean sin fillen dakkár organisašuvdnii mii bargá sámi skuvlla vuostá, ja sávan sii sáhttet addit munnje ándagassii go nie boastut jáhkken».  ¶
Sylvi Johnsen navdá ain otná dán beaivvi Svein Lund-ášši personáššin, ja ii hálit dasa maidege dadjat. ¶
Trygve Guttorma eretdieđiheapmi lei stuorámus áššin miellahttostuimmiin mat áite Oahpaheddjiidlihtu posišuvnna Finnmárkkus. Sihke Sylvi Johnsen ja lihtu ovdaolmmoš Anders Folkestad ražaiga oažžut miellahtuid bissut lihtus ja geahččaleigga hehttet dievas moivvi. Soai sáddiiga preassadieđáhusaid, vástideigga ollu jearahallamiid ja deattuheigga ahte soai doarjuba sámi fágaplánaid. Muhto vuosttaš preassadieđáhusa bajilčállagiin gal leigga eahpelihkostuvvan! ¶
Trygve Guttorm muitalii Finnmark Dagblad jearahallamis 08.10.1997 ahte eretdieđiheapmi lei sutnje oamedovdoáššin.  ¶
– Mu čuoččuhus lea ahte Oahpaheddjiidlihttu ballá jur jámas geavaheamis «sámi» sáni, logai Kárášjot-oahpaheaddji, ja geažuhii ahte Oahpaheddjiidlihttu várra lei čiehkan muhtun balddonasaid skábii. Guttorm gal ii sáhttán oaidnit ahte sámi oahppoplána livččii áittan dárogillii ja dáru kultuvrii, ja jearai ge ahte lei go nu ahte dáru mánáide lea vahágin oahppat veaháš dán našuvnna eará kultuvrraid birra? ¶
Oahpaheddjiidlihtu miellahtu Arne Nystad Kárášjogas lei maid eddon. Reivves guovddášstivrii 13.10.1997 jearrá son lea go Oahpaheddjiidlihttu šaddan Deanu-akšuvdnii reaŋgan (váhnenjoavkku mii vuostálasttii sámi oahppoplánaid). Nystad muittuhii ahte Oahpaheddjiidlihttu maid vuostálasttii Gonagasa, danin go Gonagas Harald lei goalmmát Sámedikki rahpamis (07.10. seamma jagi) sávvan sámi oahppoplánabuktagii buori vuostáiváldima. Ja Gonagas lei muittuhan ahte Norggas ásset guokte álbmoga maid kultuvrrat lea seammaárvosaččat. ¶
Anders Folkestad preassadieđáhusat 1997 čavčča ožžo oalát nuppelágan oaivila. «Oahpaheddjiidlihttu doarju sámi skuvlla», lei okta bajilčála. Das son čilgii ahte lihttu vuostálasttii oahppoplánabuktaga atnuiváldima formálalaš ákkastallama vuođul, danin go gulaskuddan lei váilevaččat čađahuvvon. «Oahpaheddjiid lihttu oaivvilda ahte sámi hálddašanguovllu vuođđoskuvllas galgá leat sámi oahppoplána. Dat maid mii moaitit, lea ahte oassi dien oahppoplánas ii leamaš doarvái viidát gulaskuddamis. Mii evttohit doaimmaid mat sávvamis veahkehivčče váldit atnui sámi oahppoplánabuktosa buot ohppiide almmá diekkár riidduid haga go dat maid leat oaidnán Deanus», čálii Folkestad. Ovdalaš seamma jagi lei son reageren oahppoplána sátnádemiide, nugo «Ollislaččat galgá oahpahus váikkuhit ovddidit sámi identitehta» ja «Skuvla galgá ruovttu doarjut ođđa sámi buolvva bajásgeassimis, ja ráhkkanahttit nuoraid servodaga bargamušaide».  ¶
– Mun ipmirdan manne diet sátnádeamit čuhcet dáru, kveana dahje eará váhnenjoavkkuide, celkkii Folkestad Oahpaheddjiidlihtu iežas preassadieđáhusas 5.10.1997. Fylkajođiheaddji Sylvi Johnsen šállošii aviisajearahallamis go Oahpaheddjiidlihttu lei gáibidan ahte sámi oahppoplánaevttohus galggai gessojuvvot ruovttoluotta. Dál, arvat maŋŋil sáhttá son dien riiddu muitit mojunjálmmiid, sámi ášši aŋkke vuittii loahpas. ¶
– Mii geahččaleimmet hukset šalddi garra vuostálastiid gaskii. Muhto leimmet veaháš eahpečielgasat. Báhkkaseamos riiddus bosso diekkár eahpečielggasvuođaid hirbmat stuora áššin, lohká Sylvi Johnsen. ¶
Son oaivvilda ahte Oahpaheddjiidlihttu gal duohtavuođas ražai oažžut skuvlii sámi sisdoalu loahpageahčen 1990-logu, vaikko lihttu ii buot áiggiid guorrasan ge sámi oahpaheddjiid oaiviliidda. ¶
– 1996:s ráhkadeimmet mii maid sámi skuvlagažaldagaide prográmma. Dainna gal čevllohallat. Sámegiella lei jávkamin rašes guovlluin. Lei duohtavuođas áigi bargat juoidá. Mu oaivil lei ahte mii leat gievrrabut go geassit ovttas, go de go soahtat vuostálaga. Lei váttis bassaladdat albmosis, rabas lávddis. 1997 rájes lea ollu dáhpáhuvvan, sámivuohta lea lieđđugoahtán sihke vuođđoskuvllas ja joatkkaskuvllas. Oahpaheddjiidlihttui gullá oassi dan gudnis go mii leat ná guhkás joavdan, lohká Sylvi Johnsen. ¶
Maiddái sutnje persovnnalaččat lea fágasearvvi bargoduogáš leamaš oahppanproseassa. Deaivvadeapmi sámi skuvlla beaivválaš diliin muhtun logenar jagiid dás ovdal morránahtii. Dál gal hálida Sylvi Johnsen baicca árvvusatnit daid buriid bohtosiid dan sadjái go lállit dološ bahča soahpameahttunvuođaid. Sutnje lea hávski muittašit garra nákkáhallamiid mat ledje sámi bargoskihpáriiguin. ¶
2002:s lei Sylvi Johnsen lahttun sáttagottis ON eamiálbmotkongressii New Yorkas. Dalle lei ovdalaš sámediggepresideanta Ole Henrik Magga ON Eamiálbmogiid Foruma jođiheaddji. Eamiálbmotkongreassa lágiduvvui Norgga našunalbeaivvi, miessemánu 17.beaivvi. ¶
– Kongreassa lei ovddolaš vásáhus, ja lea okta mu stuorámus vásáhusain. Lean ieš okta Davvikalohta eamiálbmogiin. Sápmelaččat lea olahan ollu, ja ollugat leat ollu bargonávccaid daid bargguide geavahan. Muhto beaivválaš skuvladilis leat mis ain ollu áššit maid eat leat čoavdán, lohká Sylvi Johnsen. ¶
Trygg Jakola (Govva luoikan Trygg Jakola)  ¶
Trygg Jakolas (r. 1942) leat kveana ruohttasat ja son lea eret Ánnejogas Nuorta-Finnmárkkus. Son lei Finnmárkku Oahpaheddjiidsearvvi jođiheaddji 1979 rájes 1985 rádjái. Ovdal dan son barggai oahpaheaddjin ja rektorin ruovttubáikki skuvllas. Son lei oahpahusdirektevran Finnmárkkus gitta 2007 rádjái, go ollii šihttojuvvon ealáhatahkái (AFP). Dál son jođiha iežas gelbbolašvuođafitnodaga, Trygg Kompetanse AS.  ¶
Ánnejoga giláš, mii lea davábealde Várjavuona, lei okte Várjavuona ja Čáhcesullo kveanaid váldobáiki. Diein guorba, čáppa eatnamiin rikkis vuotnagátti ja johkagátti luonddus, ledje golbma olmmošjoavkku gávdnan birgejumi – dáččat, kveanat ja sámit. ¶
– Mu váhnemat humaiga kveanagiela go mánát eai galgan ipmirdit maid soai humaiga. Mii šattaimet diehtoáŋgirin, mis lei hui miella ipmirdit rávisolbmuid ságaid. Danin mii fáhtiimet muhtun sániid, ja dađistaga ipmirdišgođiimet eanet ahte eanet, muitala Trygg Jakola. ¶
Son lei dušše bás lunttaš go fuomášii ahte gili olbmuin lei iešguđet lágan árvu, ledje guolásteaddjit ja smávvadálolaččat ja álggaheaddjit geat galge šaddat čeahpes fitnodatolmmožin. Dárrolaččat ledje buot bajimusas, kveanat sin vuolábealde ja sápmelaččat áibbas vuolemusas. ¶
– Juo, juo sii han leat sápmelaččat, iige sis sáhte ge duođi eanet vuordit. Nu sáhtte sii dadjat geat atne iežaset hui alla árvvus go šattai sáhka sámiid eallima ja doaimmaid birra, muitá Jakola. ¶
Kveanat givssiduvvojedje, ja sii fertejedje ges gávdnat soames earáid geaid sáhtte givssidit. Sápmelaččat šadde ollu gierdat. Ollu giliássiin lei seagáš sohkaduogáš. Kveanabárdni sáhtii fuobmát náitalit sámi nieiddain. Ovttas soai de ražaiga šaddat dárogielagin. ¶
Skuvla veahkehii sudno dieinna rahčamiin. Ii 1960-logus lean oppalohkái sáhka ge das ahte gáibidit sáme- dahje kveanagielas oahpu skuvllas. Luohkkálatnja lei dáruiduhttima šaddadanbáiki. ¶
– Loahpageahčen 60-logu ásahuvvui stáhtalaš ortnet ahte oaččui lohkanvirgelobi bálkkáin háhkat joatkkaoahpu earenoamášpedagogihkas. Dat fálaldat lei giellaseaguhusguovlluid oahpaheddjiide. Dat mielddisbuvttii garra reakšuvnnaid Ánnejogas. Doppe olbmot eai hálidan giellaseagusguovllu steampila iežaset gillái, ja sii čohkkejedje vuolláičállagiid duođaštan dihtii ahte sii áigo leat dárgielagat, lohká Trygg Jakola. ¶
Go Jakola lei geargan oahpaheaddjioahpuin Bergenis ja Troanddimis, son barggai muhtun áiggi Finnmárkku Skuvladirektevrra kantuvrras. Doppe ráđđii Lydolf Lind Meløy, gii lei garas dego geađgi soađis ahte oažžut sámi fáttáid skuvlii. Odd Mathis Hætta, gii maŋŋil lei Ságat-aviissa doaimmaheaddji, NRK Sámi Radio hoavda ja allaskuvlalektor Álttás, lei maid skuvladirektevrra bargi. ¶
– Mii sáhtiimet oalle jitnosit nákkáhallat. Meløy ja Hætta gal sihkkarit báinniiga mu, ja mun ipmirdišgohten dađistaga ahte lei dárbu ásahit doaimmaid mat sáhtte nannet sámegiela skuvllas, muitala Jakola. ¶
Vuođđu man alde son doaimmai lei ollu jagiid Oahpaheddjiidsearvi. Son válljejuvvui Finnmárkku Oahpaheddjiidsearvái jođiheaddjin 1979:s, dan jagi go duođas stuimmáskedje Álttá-Guovdageaineanu dulvadanáššis. Fylkasearvi lei organiserejuvvon nu ahte sámi oahpaheaddjit gulle sierra sekšuvdnii. Sekšuvnna mandáhtta lei rávvet ja evttohit sierra sámi doaimmaid skuvlii. Sámi oahpaheaddjit ledje hui áŋgirat bargat, ja ožžo eanas áiggiid doarjaga fylkasearvvis. ¶
– Okta gažaldat mii dalle lei áigeguovdil, lei gáibádus ahte viiddidit vuoliduvvon oahpahangeatnegasvuođa oahpaheddjiide geat oahpahedje ohppiid geain lei eará eatnigiella go dárogiella, nu ahte dat maiddái galggai guoskat sámi ohppiide. Dan áiggi lei Kari Lie Norgga oahpaheddjiidsearvvi jođiheaddji. Son giddii beroštumi dien áššái ja bargagođii dainna. Mis ledje čoahkkimat Finnmárkku áirasiiguin Stuoradikkis. Ávanuori guolástanfanasoamasteaddji Oddvar Majala (Bargiidbellodat) lei okta sis gii ipmirdii dilálašvuođa. Ja midjiide lei dehálaš vuoitun go sámi oahpaheaddjit maid besse mielde dien ortnegii, muitala Trygg Jakola. ¶
Ášši mii duođai giddii sápmelaččaid beroštumi 1979 rájes muhtun jagiid ovddos, ii gal guoskan nu ollu skuvlii. Liikká mearridii Guovdageainnu Oahpaheddjiidsearvi mearrádusa ahte sii leat vuostá Álttá-Guovdageainnu eanu dulvadeapmái, ja báikkálaš searvi barggai garrasit oažžut fylkasearvvi maid searvat eanubealušteddjiide. ¶
– Mii eahpideimmet, die lei báhkka buđet. Fertiimet jearrat báikkálaš servviin ahte galggaimet go oppanassiige oaivvildit maidege diekkár riidoáššis. Máŋga báikkálaš searvvi bivde min várrogasat rabadit uvssaid. Die lei ášši mii sáhtii biđget organisašuvnna. Čoavddusin šattai oalle diplomáhtalaš cealkámuš, mas deattuhuvvui ahte stivrejeaddji fámut eai galgga láhttet nu ahte dahket rabas háviid báikkálaš servodahkii. Guovdageainnu oahpaheddjiid mielas mii gal sihkkarit leimmet beare várrogasat. Muhto vaikko makkár mearrádusa mii de ain livččiimet dahkan, de eat livččii nagodan buohkaid duhtadit, oaivvilda Trygg Jakola. ¶
Álttá-ášši soahpameahttunvuođat jaskkodedje oalle johtilit. Oahpaheddjiidsearvi čohkkii fámuid eará konkrehtalaš bargamušaide nannen dihtii sámi skuvlla. ¶
1994:s, go Trygg Jakola lei heaitán Čáhcesullo skuvlahoavdan, de son máhcai fas Finnmárkku oahpahusdirektevra lusa bargui, muhtun jagiid dan maŋŋá šattai son ieš oahpahusdirektevran. Stáhta skuvlaolmmájin Finnmárkkus son gárttai stáhta skuvlapolitihka ja Deanu suhttan váhnenjoavkku gaskasaš soađis gasku báhčinšilju. ¶
Áššin lei sámi oahppoplánaid fievrredeapmi skuvlii, dat lei 1997:s. Ráđđehusa mihttomearri lei ovddidit konkrehtalaš plánaid nannen dihtii skuvlla sámi sisdoalu. ¶
Muhtun váhnemiid mielas Deanus lei dat dego sámi veahkaváldin, ja sii ledje boahtán dan oaivilii ahte stáhta politihkka lei oažžut buohkaid šaddat sápmelažžan. Trygg Jakola válddii badjelasas lossa šaldehuksenbarggu. Okta váikkuhangaskaomiin lei juohkit dieđuid álbmotčoahkkimis Deanus. ¶
– Doppe ledje ollu akšunisttat ja sii geavahedje alla jiena. Sii vázze ráidun čoahkkinlanjas olggos, dáža leavggaiguin, ja huike dávtta mielde «mii leat norgalaččat, mii leat norgalaččat». ¶
– Doaimmahin beaivválaččat raporttaid departementii. Álggos lei sidjiide váttis oažžut ipmárdussii manne dán áššái ledje nu garra dovddut čadnon. Muhto sihke báikkálaš, regionála ja guovddáš skuvlaeiseválddit ánssášit rámi dan dihte go nagodedje riidduid jaskkodahttit. Montessori-skuvla mii ásahuvvui dieid riidduid geažil, celkkii álggu rájes juo hui čielgasit ahte sii eai leat sámivuođa vuostá. Bivddiimet oažžut ruđaid hui johtilit, vai sámi oahppoplánaid atnuiváldin ii šaddan suohkaniidda gollun. Ja ruđat bohte johtilit beavdái, earet eará oahpaheddjiid gelbbolašvuođanannemii, muitala Jakola. ¶
Dál maŋit áiggi go son muittaša iežas doaimma oahpaheddjiidsearvvis ja skuvlaeiseválddiid luhtte, de dat lei dakkár áigi goas ollu mearriduvvui Finnmárkku skuvllain. Son muitá go Sámi oahpahusráđđi ásahuvvui, maid gudninissonolmmoš Edel Hætta Eriksen stivrii okto iežas ruovttukantuvrras. [3] Otná sámi skuvla gal beassá atnit ávkki stuora gelbbolašvuođafierpmádagas. ¶
– Diekkár ovdáneapmi lea measta jáhkkemeahttun. Nu ovddolaš ollu leat olahan. Ollu lea diehttelas áššit sámi skuvllas dál, muhto buohkat galget diehtit ahte bohtosiid leat olahan danin go nu ollu buorit olbmot leat geavahan nu ollu bargonávccaid dan bargui, lohká Trygg Jakola. ¶
Elfrid Boine (r. 1959) lea riegádan ja bajásšaddan Kárášjogas, ja su eatnigiella lea sámegiella. Son váccii oahpaheaddjioahpu Álttá oahpaheaddjiallaskuvllas. 1983 rájes 1996 rádjái barggai son Kárášjoga nuoraidskuvllas. Jagi son lei rektorin Stuorravuona skuvllas, dan maŋŋá barggai son logi jagi Stáhta oahpahuskantuvrra/ Finnmárkku Fylkamánne ráđđeaddin. Elfrid bargá dál oahpahussuorggi sekšuvdnahoavdan Meløy suohkanis. Elfrid Boine lei Norgga oahpaheddjiidsearvvi sámi ossodaga jođiheaddjin 1994-97.  ¶
Norgga oahpaheddjiidsearvvi sámi ossodat (OSO) lei álggos Finnmárkku fylkasearvvi vuollásaš. OSO organiserii fylkka sámi oahpaheddjiid. ¶
– OSOs ledje muhtun áŋgirdeaddjit geat barge váibbakeahttá sámi áššiiguin fylkasearvvi bealis. Ledje áššit nugo oahpponeavvut sámegillii, oahpahangeatnegasvuohta, vuoliduvvon oahpahusáigi ja ođđa L97S-oahppoplána atnuiváldin, muitala Elfrid Boine. ¶
Son dieđihii miellahttun Norgga oahpaheddjiidsearvái dalle go jur aiddo lei álgán oahpaheaddjin, ja bargagođii dađistaga áŋgirit OSO siskkobealde. Organisašuvnnas ledje garra miellahttogáibádusat. Miellahttun besse dušše dat oahpaheaddjit geat oahpahedje sámegillii, sámegielas dahje duojis. [4] ¶
– Váikkuhus das sáhtii lean ovdamearkkadihte nu ahte diehtojuohkinčoahkkimis Deanus dáhtui oahpaheddjiidsearvvi báikkálaš jođiheaddji dušše sávvat buresboahtima, ja dasto son guđii čoahkkima. Sus ii lean doppe mihkkege dahkamušaid. Ii son oahpahan sámegielas ii ge sámegillii, muitala Elfrid Boine. ¶
Maŋit áiggi lea son smiehtadan ahte dáide lean beare garra ja olggušteaddji gáibádusat. ¶
– Skuvllain gos fállojuvvo sámegielas oahppu ja gos oahpahuvvo sámegillii, guoská sámivuohta buohkaide. Muhto dál sáhtte eará bargit dušše duvdit sámi áššiid OSO háldui, ja de eai dárbbašan ieža guorahallat daid áššiid. Dat ii lean buorre, garra miellahttogáibádusat eai lean doarvái vuđolaččat guorahallojuvvon, oaivvilda Boine. ¶
Eará riidoášši gaskkamuttos 1990-logu lei OSO posišuvdna oahpaheddjiidsearvvis. OSO sávai njuolggo čanastaga Norgga oahpaheddjiidsearvvi riikkastivrii, iige dáhtton leat Finnmárkku oahpaheddjiidsearvvi vuollásaš. Deháleamos ággan dasa manne OSO háliidii riikastivrii, lei ahte sámi oahpaheaddjit ledje miehtá riikka, eai dušše Finnmárkkus. Dan ákkastalle maid 1994 riikkačoahkkimis. Lei áibbas lunddolaš organiseret maiddái eará fylkkaid oahpaheddjiid. Ja dasa lassin sáhtii lean nu ahte sámi beroštupmi sámi áššiide soittii lean seamma buorre, dahje buoret, našuvnnalaš dásis go Finnmárkkus. OSO-jođiheaddji lei fylkastivrra čoahkkimiin, muhto organisašuvdna háliidii áirasa riikkastivrii. Dakkár boađus šattai ge, ja 1994:s beasai ge Elfrid Boine Norgga oahpaheddjiidsearvvi riikkastivrii. Dat lei áigi goas hui ollu dáhpáhuvai sámi ossodagas. ¶
– Mii mátkkošteimmet miehtá gonagasriikka, ja lágideimmet diehtojuohkinčoahkkimiid Árborddes, Snoases, Divttasvuonas ja ollu báikkiin Finnmárkkus. Máŋggas eai lean oba gullan ge min birra, ja danin lei ge dehálaš oažžut oktavuođa sámi birrasiin feara gos, muitala Elfrid Boine. Dien láhkái oaččuimet mii dieđuid sámi oahpaheddjiid dili birra iešguđet sámi guovlluin. ¶
OSO-jođiheaddjis lei hupman- ja evttohanriekti, muhto ii jienastanriekti riikkastivrras. Elfrid Boine oaččui fargga unohas dovddu, muhtun lahtut riikkastivrras geažuhedje ahte duohtavuođas lei dáhpáhuvvan sámi fápmováldin. ¶
– Dál lei OSO-jođiheaddji riikkastivrras, muhto duođi eanet ii dáhpáhuvvan. Duollet dálle dovden ahte ledjen juogalágan B-miellahttun, dahje sámi alibiija. Muhtumat sáhtte juo njuolgut dadjat ahte ledjen válljejuvvon boasttu vuogi mielde, ja čujuhedje dasa ahte sámiid dilli lei eanemus áigeguovdil Finnmárkkus. ¶
– Sávven ahte Norgga oahpaheddjiidsearvi muhtumin livččii sáhttán guovddáš dásis leat eanet sámi áššiid njunušovddideaddjin. Dan gal livččii galgan dahkat, danin go ollu áššit mat guske sámi oahpaheddjiide ja ohppiide livčče ánssášan oažžut eanet fuomášumi. Muhto mii heavvaneimmet visot eará našuvnnalaš skuvlagažaldagaide, lohká Elfrid Boine. ¶
OSO jahkečoahkkin 1997 Kárášjogas. Čoahkkinjođiheaddjit Arnulf Soleng, Inger Katrine Juuso, Brita Oskal Eira. Muđui govas: Elfrid Boine, Kaia Kalstad, John Nystad, Grete Dunfjeld, Kari Skoglund Sara og Marit Balto.  ¶
Son lei maid Norgga oahpaheddjiidsearvvi pedagogalaš lávdegotti lahttu, ja dovddai ahte sus lei mihá eanet váikkuhanfápmu dien doaimmas. Eará oahpaheddjiid searvvi lávdegottiin ledje sierra čállingottit, muhto OSO gal ii goassege beassan diekkár veahkis atnit ávkki. ¶
Elfrid Boine lei Norgga oahpaheddjiidsearvvi riikkastivrras dalle go Ođastus 97 váldojuvvui atnui. Sámi oahppoplánaevttohus dagahii ollu nákkuid, earenoamážit Deanus lei váhnenjoavku mii hui áŋgirit searvvai dien áššái. Sii eai dohkkehan sámi oahppoplánaid, ja oaivvildedje ahte eandalii oahppoplánaid oppalaš oassi lei beare radikála. ¶
Dán háve gal oaččui OSO doarjaga guovddáš organisašuvnnas. Norgga Oahpaheddjiidsearvvi riikkastivra almmuhii nana doarjaga sámi oahppoplánaevttohussii ja dan oppalašoassái. Muhto Finnmárkku fylkasearvi gal ii lean seamma oaivilis, muhto fertii doahttalit riikkastivrra mearrádusa. Dán barggus oaččui OSO ollu doarjaga ja veahki riikkastivraáirasiin geat ledje Finnmárkkus eret. Sámi oahppoplánaevttohus biđgii maid Oahpahuslihtu, ja doppe gal riidaledje áibbas almmolašvuođas, aviissain. Oahpaheddjiidsearvi gal čovddii riidduid siskkáldas gámmáris. ¶
– Šattai dakkár dilli ahte mus, gii ledjen OSO-jođiheaddji, ja Finnmárkku fylkasearvvis ii lean ovtta áiggi makkár ge oktavuohta, lei dego buot livččii jikŋon min gaskkas. Lei lossa ja váttis áigi. Finnmárku han lea dat fylka gos eanemus skuvllat fállet oahpahusa sámegillii. Ja doppe, min iežamet fylkasearvvis, galggaimet diekkár vuostehágu muosáhit, ja guovddáš oahpaheddjiid searvvi riikkastivra gal baicca doarjjui min. Dal lei goasii juo dakkár jáhkkemeahttun duohtavuohta, lohká Elfrid Boine. ¶
Riidu vuoimmehuhtii ja lovttii bargomovtta. Vaikko OSO ii jur oalát nohkan ge, de goittot unnugohte organisašuvnna doaimmat. Dat lea gal ain doaimmas, riikkaviidosaš lávdegoddin Oahppolihtus, muhto doppe gal illá oppa oidno ge. ¶
– Soaitá fas sáhttit bossut heakka sámi ossodahkii (OSO), vai dat fas vuoimmáskivččii. Mii smiehttat min miellahtuid eavttuid, muhto maiddái sámegielat ohppiid eavttuid. Livččii buorre oaidnit jus Oahppolihtu alimus jođiheaddji duollet dálle giddešii fuomášumi muhtun áššái mii guoská sámi skuvlii, muhto dat dađibahábut dáhpáhuvvá oalle hárve, dahje ii goassege, lohká Elfrid Boine. ¶
Jens Petter Berg lea riegádan 1951:s ja bajásšaddan Porsgrunnas. Son lea Skienis vázzán gymnása ja oahpaheaddjiskuvlla Notoddenis. Maŋŋil son lea lohkan duiskkagiela, eŋgelasgiela ja servodatfága lassioahppun.  ¶
Son lea bargan oahpaheaddjin Sáččás ja Porsgrunnas ja pedagogalaš konsuleantan Porsgrunn skuvlakantuvrras. ¶
Jens Petter Berg lea leamaš ollu luohttevašdoaimmain oahpaheddjiidorganisašuvnnain. Son lei Norgga Oahpaheddjiidsearvvi váldostivrras lahttun 1995-2003, muhtun oasi dien áiggis son lei Pedagogalaš lávdegotti jođiheaddji. Oahpaheddjiid organisašuvnnaid oktiibidjama rájes son lea leamaš guovddášstivralahttu ja Oahppolihtu Oahpahuspolitihkalaš lávdegotti jođiheaddji 2003-2006. ¶
Son muitala movt son vásihii sámi skuvlagažaldatbarggu dieid organisašuvdnadoaimmain. ¶
Oahpaheddjiidsearvvi 1994 riikkačoahkkimis ledje sámi skuvlagažaldagat dagahan riidduid. Muđui in dieđe nu ollu das mii dáhpáhuvai ovdal go bohten guovddášstivrii. ¶
Seammás válljejuvvui Elfrid Boine sámi ossodaga (OSO) jođiheaddjin, ja son lei maid pedagogalaš lávdegotti ja riikkastivrra lahttu. Lávdegoddi ovddidii ollu áššiid, ja čalmmustahtii iežas oalle bures. Mis ledje dien áiggi ollu buorit digaštallamat sámi gažaldagaid birra riikkastivrras. Go šadden pedagogalaš lávdegotti jođiheaddjin 1997:s, de ožžon vel eanet dahkamuša dieid áššiiguin. Áššit maid OSO vuolggahii, meannuduvvojedje dávjá pedagogalaš lávdegottis ovdal go ovddiduvvojedje riikkastivrii dahje guovddášstivrii. OSO oaivvildii min dárbbašit eanet máhtu sámi dilálašvuođain, ja danin sii lágidedje 1999:s mátkki Finnmárkui olles lávdegoddái. Dan mátkkis mii finaimet Sámi allaskuvllas, Sámi oahpahusráđis ja Kárášjoga nuoraidskuvllas. Dat lei miellagiddevaš mátki mii attii oahpu, beasaimet bures oahpásnuvvat daid digaštallamiidda mat dalle ledje sámi skuvlabirrasiin. Sámegielat ollesoahppan oahpaheaddjit ledje vátnásat, ja okta digaštallanfáttáin lei goabbá oahpaheddjiid virgáibidjamis lea deháleabbo, formálalaš oahpaheaddjioahppu vai sámegielmáhttu. Diet mátki attii midjiide mihá buoret vuođu gieđahallat áššiid mat guske sámi oahpahussii. ¶
Midjiide geat ásaimet eará guovlluin riikkas sáhtii lean váttis ipmirdit daid vuostálasvuođaid mat Finnmárkkus ledje. Muhtumin lei Finnmárkku Oahpaheddjiidsearvi sámi beroštumiid jietnaguoddi, ja nuppe vuoru mii ipmirdeimmet ahte ledje soahpameahttunvuođat gaskal fylkastivrra ja sámi lávdegotti. Dat várra sáhtii maid rievddadit áššis áššái ja olbmos olbmui. ¶
1990-logus ledje sámi skuvlabirrasis nanu ovddasteaddjit Oahpaheddjiidsearvvis, geat gullojedje ja oidnojedje ja ságastalle bures iežaset ášši bealis. Maŋŋil orro mu mielas leamen nu ahte eai šat leat nagodan seamma bures gullot. ¶
Oahpaheddjiidsearvvis gal lei daddjon ja mearriduvvon ahte galggaimet bargat nannet sámi oahpahusa. Dat čalmmustahttojuvvui maid Oahpaheddjiidsearvvi internašunála barggus. Danin livččii ge leamaš njulgestaga boastut vuostálastit sámi gáibádusaid, ja sáhtán bealistan lohkat ahte mun gal in vásihan ahte ovttasge guovddáš organisašuvnnas lei earenoamáš vuosteháhku sámi gáibádusaide. Muhto ledje diehttelas iešguđet lágan oainnut dasa movt dieid beroštumiid galggai buoremusat áimmahuššat. Muhtumin gal sáhtte gullot dakkár cealkámušat go ahte eai go sii goassege duđa. Luohttámušdoaimmaide válljejuvvon áirasat Finnmárkkus gal ledje hui dihtomielalaččat sámi gažaldagaid dáfus, muhto eai sii dáhtton earenoamážit profileret dien suorggis. ¶
Dalle 2003:s go Norgga oahpaheddjiidsearvi ja Oahpaheddjiidlihttu searvvaiga oktan searvin, Oahppolihttun, de dat lei guhkes čohkkenproseassa. Sii galge oažžut nanu oktasaš stivrejumi, ja seammás bearráigeahččat ahte iešguđet lágan joavkkut nugo mánáidgárdi, vuođđoskuvla ja joatkkaskuvla galge sullii seamma buori ovddastumi oažžut buot dásiin. Earenoamášberoštumiin eai galggan ovddasteaddjit, ja ollu luohttámušolbmot ožžo viiddis ovddasvástádussuorggi. Buot lávdegottiid galge jođihit guovddášstivrra miellahtut. Dat mielddisbuvttii ahte Oahppolihtu guovddášorgánain gárttai mihá heajut sámi ovddasteapmi go dat mii Oahpaheddjiidsearvvis lei leamaš. Sii eai ožžon áirasa riikkastivrii, eaige oahpahuspolitihkalaš lávdegoddái ge. ¶
Oahpahuslihttu lea almmuhan diehtojuohkingihpaga golmma sámegillii ja dárogillii. Dá lea julevsámegiel ja lullisámegiel teavstta.  ¶
Mu ipmárdus lea ahte sámi ovddasteaddjit dohkkehedje dien ovttastahttinproseassas, muhton in jáhke ahte sámi skuvlaberoštumiide lei buorre go masse njuolggo kanála guovddáš orgánaide. Dat lea dagahan dan ahte sámi áššit maŋemus jagiid leat boahtán unnán ovdan. ¶
[1] Hans Rønbeck birra čállojuvvon máŋgga artihkkalis Sámi skuvlahistorjá 1:žis ja 2:žis. [2] Sámi oahppoplánaid soahti ja Deanu vuostálastimat leat meannuduvvon Sámi skuvlahistorjá 5:žis (doaim.) [3] Edel Hætta Eriksen muitala iežas barggu birra Sámi oahpahusráđis Sámi skuvlahistorjá 1;žis (doaim.) [4] Guokte OSO gihppaga čájehit ahte diet eavttut sáhtte lean sihke eahpečielgasat ja rievdadallit. Geahča illustrašuvnna govvateavsttain. (doaim.) ¶
Eará artihkkalat Sámi skuvlahistorjá 6-girjjis ¶
Oahppu eatnis mánnái ¶
Artihkal girjjis Sámi skuvlahistorjá 6 . Davvi Girji 2013. ¶
Karen Marie Eira Buljo (olgeš bealde) ovttas Elle Márjá Turi Gaupain riikkaidgaskasaš boazodoallokonfereanssas Guovdageainnus 2009. (Govva: Svein Lund)  ¶
Karen Marie Nilsdatter Eira Buljo (Jusse Juhán Niillasa Káre Márjá) lea riegádan 1956:s ja bajásšaddan boazoealáhusas Guovdageainnus. Son lea vázzán 9 jagi vuođđoskuvlla Guovdageainnus. Sus ii leat joatkkaskuvlla, iige makkárge formálalaš oahppu sámegielas, muhto lea ieš oahppan sámegiela čállit. Son válddii sámegieleksámena beassat sisa Sámi allaskuvlii, gos 2007/08 logai oahpponeavvopedagogihka. Muđui son lea oahppan sámi bargguid váhnemiin, luonddus ja barggu čađa.  ¶
Káre Márjjá eadnerohkki, Marit Sara Eira, beroštii ollu árbevirolaš boazoealáhus- ja duodjemáhtu fievrrideamis boahtte buolvvaide, ja Sámi skuvlahistorjjá 5. girjjis lea su čálus dan birra maid boazoealáhusnuorat berrejit máhttit. Káre Márjá lea bargan boazoealáhusas ja dujiin ja son lea joatkán bargguid maid vánhemat lea oahpahan. Son lea ee. álggahan Boazosámenissonolbmuid fierpmádaga Guovdageainnus ovttas Elle Márjá Turi Gaupain ja jođihan dan ovttas earáiguin. Dás son muitala prošeavtta birra maid fierpmádat čađahii, «Boazodoalu árbevirolaš oahpaheapmi eadni/mánát». ¶
Káre Márjá lea duddjon gova, mas lea ráhkaduvvon plakáhta Árbevirolaš čuoldagat ja bárgiduvvon báttit, čállán fágagirjjiid Gámagoarrun ja Goađástallan ja luondduávdnasat , ja mánáidgirjji Vulgot Inga Karine mielde ealu lusa . Muhtimat su girjjiin leat jorgaluvvon eará sámegielaide ja dárogillii.  ¶
Son lea searvan ollu ealáhusservviide ja politihkalaš bargui, ja áigodagas 1997-2001 son lei Stuoradikki várreláhttun Risttalaš álbmotbellodaga ovddas. ¶
– Dološ áigge mánát ohppe bearrašis movt birget meahcis, movt bargat bohccuiguin ja movt duddjot dárbbašlaš biktasiid ja atnudiŋggaid, sihke alcces ja earáide. 1960-logu rádjái lei skuvla sámeguovlluin organiserejuvvon nu ahte dat ii hehtten bearehaga boazoealáhusa oahppama. Dáppe Guovdageainnus vázze boazosámemánát skuvlla árračavčča ja dálvet, dálumánát fas maŋŋičavčča ja giđđat. Nu bessen mielde johtit ja orrut ealu luhtte njeallje vuosttaš skuvlajagi, sihke čakčat ja giđđat. Seammás bessen oahppat ja vásihit jagi áigodagaid molsašumi, gaskal muohta- ja bievlamáilmmi ja dasa gullevaš sátneriggodaga ja ealáhusa bargogiela. Dan rájes fertiimet vázzit birrajagi skuvlla, ja sullii seammás viiddiduvvui skuvla 7 jagis 9 jahkái. Muhto dat ii mearkkaš ahte skuvla válddii badjelasas dan oahpu maid váhnemat ja eará fuolkkit ledje ovdal addán, go skuvllas lei hui unnán sámi sisdoallu. Maŋŋil lea skuvla addán veahá eanet oahpu sámi fáttáin, muhto ain lea guhkkin eret das ahte oahppit ohppet dan maid ovdal leat oahppan ruovttus. ¶
Seammás leat leamaš stuora rievdadusat boazodoalus. 1978:s bođii ođđa boazodoalloláhka, mii billistii ja biđgii bearraša, gos buohkat barge ovttas ja buohkain lei seamma árvu ja vuoigatvuođat. Dalle mearriduvvui ahte boazoeaiggádis fertii leat doallu, nu gohčoduvvon , mii dalle dábálaččat gulai dievdduide. Dát válddii eret nissoniid ovttadássásašvuođa, ja olmmošárvvu. Jurddaš ahte seamma beaivvi go Dássearvoláhka (Likestillingsloven) bođii, 02.06.1978, de mearriduvvui Boazodoalloláhka, mii válddii eret min dásseárvvu. Rivgut ožžo, mis váldui eret. Nissonat duvdiluvvojedje eret iežaset gárvves bargosajis ja mánnávuođa ealáhusas, ferteje ohcat eará barggu. Sis ii lean šat vejolašvuohta ieža doalahit árbevirolaš boazoealáhusmáhtu iige fievrridit dan mánáidasaset. ¶
Ollu árbevierru lea juo jávkán, go eatnit ja mánát šadde eret sámi árbevirolaš ealáhusbargguin, iige dat máhttu lean duođaštuvvon čállosiid ja filmmaid bokte. Okta ovdamearka: mu áhkku máhtii šattuin ráhkadit dálkasiid ja sus lei olu diehtu rásiid birra. Son lávii muitalit rásiid namahusaid ja makkáriid dološolbmot atne dálkkasin, dávjá rávis olbmuide go ieža leat humadeame. Mii mánát eat nagodan darvehit dan máhtu, go eat dovdan buot rásiid ja šattuid maid birra son čilgii omd. iežas maŋiide. Nu lea mun ja min buolva massán dien divrras máhtu ja olu eará. Dat ovdamearka lea báhcán dušše mánnávuođa muitun, go dat maid mun vel dieđán ja máhtán dološ dálkkodanrásiid birra lea dušše unna oasáš sin máhtu ektui. ¶
Heargevuodjin giđđajohttin 2004, Vuoldeluobbala alde (davvelis Máze). Káre Márjá ja su nieida Risten Márjá.  ¶
(Govva: Máret Rávdná Buljo) ¶
Miessemerken Joalusváris: Inga Karine, Sara Ellen Anne, Nils Johan, Máret Rávdna, Risten Márjá  ¶
(Govva: Karen Marie Eira Buljo) ¶
Mii eat háliidan ahte eanet árbevirolaš máhttu galggai jávkat, ja danin mii gávnnaheimmet ahte fertiimet olggobeale skuvlla álggahit prošeavtta vai seailluhit dan máhtu boahtte áigái. Ságastalaimet Boazosámenissonolbmuid Fierpmádagas dan birra go stáhta lea billistan boazosámiid birgenlági, biđgen min bargiid ja dan geažil dagahan ahte ealáhusoahpaheapmi lea measta nohkan. Stáhta ferte ieš de ruhtadit boazoealáhussii oahpahusguovddáža, vai beassat máhcahit ruovttoluotta árbevirolaš ealáhusmáhtu ja bargogiela mii lea jávkame. Dáruiduhttinpolitihkka lea nu báidnán sámi servodaga ahte olu politihkkárat ja hálddašeaddjit eai ipmirdan mii sámi ealáhusoahpaheapmi lea, eaige atnán dan maninge. Sii atne árvvus dušše dáččamállet skuvlaoahpaheami, dárogiela ja eŋgelasgiela. Dávjá mii leat gullan: Mii bat dis lea oahpahit? Sámi servodagas maid dovdui garra vuosteháhku sámi ealáhusovdánahttimii, omd. NBR doarjjui ovdal stáda ealáhusgoaridanpolitihka, go ollislaš ealáhusovdánahttima. Dan geažil fertii Guovdageainnu Boazosámi Nissonfierpmádat 1999:s ohcat sierra ruhtajuolludeami, njuolga Departemeanttas. Dalle ásahuvvui stáhtabušeahtta sierra poastan «nissonolbmuid guoski doaimmaide» boazodoalus. Dat lei 1 milliuvnna, beali Eanandoallodepartemeanta bušeahtas ja bealli Gielddadepartemeanttas, ja dat biddjui Boazodoalu Ovdánahttinfondii. Boazodoallohálddahus galggai dan hálddašit. Leimmet maiddái ohcan nissonkonsuleantavirggi boazodoallohálddahussii, vai ruđat juhkkojit vuoiggalaččat. Dat virgi maid ásahuvvui dalle. ¶
Go boazoealáhusa árbevirolaš oahpaheapmái gárvánii ohcanvejolašvuohta, de mii leimmet guokte bearraša geat álggos ozaimet prošeaktadoarjaga. Mii álggaheimmet «eadni/mánát» golmma jagi oahpahanprošeavtta. ¶
Ulbmil lei mánáide oahpahit movt boazu doloža rájis lea leamaš sámiide birgenláhkin, nu go: biebmun, bivttasin, fievrun, oahpaheaddjin ja dakko bokte maiddái dienasláhkin ealáhussii. Movt luondu lea ávkin sihke bohccuide ja olbmuide. Guohtun- ja bálggoseatnamat, suoinnit juolgesuodjin, muorat boaldámuššan, guolit ja muorjjit biebmun ja herskon iešguđetlágan doaluin. Stuora ulbmil lea maiddái fuomášuhttit sámi servodahkii dan riggodaga mii sámi árbevirolaš máhtus duođai lea. ¶
«Eadni/mánát»-prošektii šattai stuora beroštupmi ja olugat ohce árbevirolaš oahpaheapmái dan ruhtadoarjaga ja oahpahedje iešguđetlágan sámi bargguid mánáidasaset. Muhto go sámiin ii leat goassege leamaš vierru čálalaččat duođaštit sámi bargguid oahpahettiin, de in dieđe leat go buohkat šaddan čállit raporttaid. Dat lei maid áibbas lunddolaš, go ii lean boazoealáhusas ásahus mii veahkeha dahje movttiidahttá čállit raporttaid. Mii leat maid oahpahuvvon dasa ahte iežamet máhtu ja čehppodaga galgá doallat čihkosis. Muhto dán áiggis ii leat dat dohkálaš, jus min eallinvuohki galgá seailluhuvvot ja ovdánit. ¶
Dán prošeaktaáigodagas bođii hui čielgasit ovdan ahte lea stuora váilevašvuohta go boazoealáhusas ii leat oahpahusguovddáš. Dakkár mii veahkeha ovdánahttit árbevirolaš máhtu, árbevirolaš oahpaheami ja oahpponeavvuid boazoealáhussii ealáhusa dásis, sihke mánáide ja rávisolbmuide. Buot orohagaide galggašedje oahpponeavvut maid bokte duođaštit omd. gokko leat giđđa- ja čakčajohtingeainnut, gokko guhtege johttisiida rasttilda jogaid, jávrriid, vumiid ja eará váttis báikkiid. Gos bissu eallu jođidettiin ja gos ii biso, gos leat bisánanbáikkit jna. Mis váilot olu oahpponeavvut maid boazosápmelaččat ieža leat ráhkadan, iežaset duovdagiid ja eallámuša birra jna. ¶
Karen Marie Eira Buljo lea ráhkadan dán plakáhta, mii čájeha árbevirolaš sámi čuoldin- ja bárgidanminsttariid.  ¶
Mun áiggun vuosttažettiin muitalit movt mis doaimmai «Eadni/mánát»-prošeakta. Ohcamis čállen ee.: «Dálá skuvllain sámeguovlluin jotko ain odne dáruiduhttin sámi namain.» Ja dan oaivvildan, go vaikko skuvllat leat guovddáš sámeguovlluin, de mánát eai beasa oahppat sámi ealáhusbargguid go skuvllas ii leat vejolaš daid oahpahit, ja go lea váttis oažžut ealáhuspermišuvnna. ¶
Oahpahanprošektii eat ožžon nu ollu go ozaimet, muhto dan mađe ahte beasaimet čađahit prošeavtta áigodagas 2001-04. Go maŋemus prošeaktajagi lei nu unnán ruhtadoarjja, de eat sáhttán bálkáhit olggobeale veahkkeoahpaheddjiid dahje čađahit stuorebuš doaimmaid. ¶
Munnos leat 6 máná, ja buohkat ledje mielde oahpahusas. Dalle go álggiimet prošeavttain, de nuoramus lei 7-jahkásaš, boarráseamos fas 23. Nu ahte muhtin mánát ledje vuođđoskuvllas, earát fas joatkkaskuvllas, ja okta lei dán prošeavttas ollesáigeoahppin. Son oaččui dalle muhtinlágan stipeandda dan áigodagas, oahpahusprošeavtta oktavuođas. Vuođđoskuvlamánáide válddiime 6 vahku ealáhuspermišuvnna jagis, muđui šattai sidjiide dušše asttuáigeoahppan. Mun dušše čállen ahte go skuvllas ii leat vejolaš oahppat boazoealáhusbargguid ja eará árbevirolaš máhtu, de moai ieža dan oahpahetne. ¶
Mun ledjen juo ovdal muhtin muddui oahpahan mánáide duoji ja eará barggu mii gullá boazoealáhussii, muhto go šattai formálalaš prošeakta gos galggaimet dokumenteret visot maid dagaimet, de šattai áibbas eará beroštupmi mánáin. ¶
Seammás go mis lei oahpahanprošeakta, de mis ledje dábálaš doaimmat boazoealáhusas, ja jođiimet dálveorohaga ja geasseorohaga gaskkas. Ja go ealáhusa dábálaš doaimmat ledje oassin oahpus, de lei lunddolaš ahte stuora oassi oahppamis lei maiddái ealloravddas, lávus ja guođohanviesus. Oinniimet ahte dávjá lei álkit oahppat ja oahpahit doppe, gos ii lean nu ollu mii sáhtii muosehuhttit, nu go ruovttus gos lei TV, sáhtte dávja guossit, iige lean álo nu álki mánáide vuoruhit oahppama. ¶
Boazu lea sápmelačča ealáhussan ja birgenláhkin leamaš dološáiggi rájis, gitta otnážii. Dološ áiggi rájes boazu dat lea oahpahan olbmuid. Dat lea oahpahan min johtit gaskal dálveorohagaid ja geasseorohagaid. Sápmelaš lea barggu bokte bohccuin oahppan guođohit, boazu dat ieš buoremusat diehtá gos guđege áiggi gávdnat guohtuma. Das leat iežas geainnut gokko rasttildit jogaid ja juovaid. ¶
Norgga stáda lea iežas fasttes dáruiduhttinpolitihkainis nu goaridan sámi nannoseamos ealáhusa, ahte ii leat báhcán eambbo guođoheapmi, okta guođoheaddji, gárddástallan ja biergovuovdin veahá haddái. Stáda lea duvdán eret nissonolbmuid ja nuoraid ealáhusas, ja duššin dahkan boazoealáhusa riggodaga ja birgenlági. Dasa gullet ee. boazu fievrun, bargogiella, luondduipmárdus, ealáhusoahpaheapmi, luondduriggodagat mat gullet ealáhussii, bohcconáhki ja čorvviid geavaheapmi dienasin. Eiseválddit leat visot billistan bohcco biergohatti, ruđalaš árvvu eallibohccos ja árvvu sámi bargguin. ¶
Mii fertiimet ieža rahčagoahtit álggahit árbevirolaš oahpaheami ja «eadni/mánát» -prošeavtta, fuomášuhttin dihte mii boazu ja boazoealáhus duođai lea. Doaivva lei maiddái oahpaheami bokte nagodit juobe juoidá ge čájehit, makkár riggodaga maiddái sámi politihkkárat leat dohkkehan duvdit eret boazoealáhusas. ¶
Dán áiggi lea boazodoallu vuosttažettiin šaddan dušše biergobuvttadeapmin, ja bohccot sáddejuvvojit njuovahahkii, gos eat oaččo mávssu eambbo gorudis. Háliideimmet oahpahit movt sáhttá olles bohcco atnit ávkin sihke borramuššan ja duodjeávnnasin. Besse oahppat njuovvat giđđanisttiid, daid ruvjet ja sáltet, čoliid rádjat, márfut ja málestit. Oivviid ja julggiid njuovvat, duljiid spiilet ja gápmasiid sáltet ja fuolahastit. Háliideimmet maiddái earáide čájehit ahte bohccobiergu lea eambbo go dušše  ja . Oaččuimet vejolašvuođa ráhkadit juovlabeavddi duojáriidda, 60-70 olbmo, Álttás. Málesteimmet bierggu, ađđamiid ja márffiid, varrabánnogáhkuid, vuoivvasbáđi guobbariiguin ja vuoiŋŋamašgáhkuid. Dasa lassin ledje šattut ja muorjjit maid ieža leimmet čoaggán. ¶
Okta oassi prošeavttas lei čohkket luondduriggodagaid, nu go suidnet, murret, guliid bivdit ja murjet. Murjjiin ráhkadeimmet láibesuvlli, muorjesáfta ja bajáluššan lohppeheimmet iešguđetlágan murjjiid ja dat šadde omd. loahppejoŋat, loahppesarridat, loahppeluopmánat ja loahppemuorjjit (čáhppesmuorjjit). Geahččalattaimet maid vuoidasiid ráhkadit bohccovuojas ja vuoidat earret eará sisttiid, gápmasiid. ¶
Duodji lea leamaš stuorimus oassi prošeavttas. Buot nieiddat leat oahppan goarrut gápmagiid, alcceseamet ja gávpin. Muhtimat leat maiddái gorron beaskka, mii lea hui stuora duodji. ¶
Jus duodji galgá addit dietnasa, de ii leat ávki goarrut dušše ovttahat dujiid. Lea maiddái dárbu hutkat ođđamállet dujiid ja ođđa duddjonvugiid. Danin sii leat oahppan ráhkadit gávpedujiid. Ja de lea mu mielas hui dárbbašlaš oahppat ahte olmmoš galgá geahččalit ráhkadit gávpegálvvu hui albma ládje, vai ii billis iežas gávpedoaimma. Muhtumat leat maid dalle hutkan ráhkadit iešguđetlágan govaid maidda leat bidjan sistti ja guolga náhkebihtáid hearvan. Maiddái láđđe- ja láigedujiin leat ráhkadan govaid. ¶
Biret neaskime gápmasiid, Guođuhanviesus Njullosávžžis.  ¶
(Govva: Karen Marie Eira Buljo) ¶
Inga Karine goarrume gápmagiid, 2001  ¶
(Govva: Karen Marie Eira Buljo) ¶
Dálvet mii vettiimet nulppuid viesu luhtte, geahččaleimmet leŋget ja giđđat mii davás jođidettiin dámaimet daid fievroheargin ja vuojánin. Mánát besse maid iežaset mearkanulppuid dápmat heargin. Heargedámadettiin galge maid vázzit sámebiktasiiguin, vai fuomášit ahte daiguin lea geahpas vázzit ja seammás bivvalis meahccesuojit. Uđámat nulpu maid ii nu bala biktasiin mat eai skoaba. Skuhterbiktasiiguin lea olu losit bargat ja bivastuvvá maid eambbo go sámi biktasiiguin. ¶
Boazoealáhusas leat logut ja rehkenastin lunddolaš oassi mii gullá beaivválaš bargguide. Juohke barggus lea sáhka loguid ja rehkenastima birra. Mánná oahppá loguid nu movt hupmagoahtá ja dávjá lea maid nu ahte váhnemat leat oahpaheame loguid ja rehkenastima, vaikko ieža eai dan mearkkaš ge. Boazobarggus lea álo sáhka loguid birra ja makkár bohccot ledje nuppe siiddas, sierranan ealus jna. Maiddái miessemearkumis, galle miesi merkii guhtege ja galle ledje guđesge? Juolgenjuovadettiin, galle gottura njuovvan. Gámasgoikademiin, bassamiin, neaskimiin, vuoidamiin, galle gottura gápmasat ja galle gápmasa ovtta gotturis jna.? Ealu lusa ráhkkanettiin, galle láibbi, vuoja, duolji galget mielde, jna. Sámi árbevirolaš bargguin mis leat iežamet mihtodanvuogit, nu go goartilat, suorbmamihtut, čorbmamihttu, gardnjilmihttu, salla, lávki ja beanagullan.  ¶
Dávjá dálá olbmot, sihke sámit ja dážat, jurddašit ahte dološmállet biktasat, borramušat ja bivdinvuogit eai dohkke min áiggis. Sihke prošeavttas ja maŋŋil leat bivdán guliid boares ja ođđa vuogi mielde. Mun lean geahččalan mánáid oahpahit njozoniin maid bivdit veajehiid jogažiin, ja dat lihkostuvai hui bures. Dat lei mánáid mielas hui suohtas. Jávrris fas bivddiimet vuokkain ja šlivgunbovssain. Okta mánná ii háliidan bivdit dološ vuogi mielde, go sus lei ođđa šlivgunstávrá mainna lei hui movttet. Muhto dainna stávrráin ii goddán ovttage guoli, baicca mii geat bivddiimet dološ bivdingoansttain, mii gottiimet guliid. ¶
Munnje lea hui mávssolaš ahte mánát ohppet ja maŋŋil sáhttet atnit ávkin dan maid leat oahppan. Muhto mii diehtit ahte dán áiggi lea formálalaš oahppu hui dárbbašlaš, ja easkka go boahtá báhpára nala de lea oahppu ožžon almmolaš árvvu. Oidnen ahte go bohte girjjit omd. lávu ja gápmagiid birra, de árvu loktanii. ¶
Sáhtášeimmet dieđusge čállit hui ollu dan birra movt mii barggaimet ja maid oahpaimet. Muhto válljiimet vuosttažettiin geavahit govvenapparáhta dokumentašuvdnii. Govviimet sihke bargoproseassaid ja bohtosiid. Ja govviimet go ledje dakkár dáhpáhusat mat eai leat nu álkit geardduhit vaikko goas, omd. go njuovaimet niestebohcco bijaimet buot čoliid láhttái ja čáliimet namaid, gokko lea doggi, gahperus, maŋŋebuoidi, čeaksa, čalmmas ja nu ain. Ja de geavaheimmet fas dáid govaid oahppat ja hárjehallat buot bohcco siskilušaid namaid. ¶
Loahpas mánát ožžo oahppoduođaštusa, mas lei čállon maid sii ledje oahppan; bohcco ja boazobeatnaga birra, biebmoráhkadeamis ja duojis. ¶
Guođuhanviesus Njullosávžžis, giđđaniestti njuovvame, Risten Márjá.  ¶
(Govva: Karen Marie Eira Buljo) ¶
Bohcco siskilusat namaiguin, Guođuhanviesus Njullosávžžis.  ¶
(Govva: Karen Marie Eira Buljo) ¶
Háliidan bájuhit veahá iežan rapporttas prošeavttas: «Dat golmma jagi prošeakta lea leamaš stuora ávkin ja veahkkin oahpaheapmái. Mii leat beassan vásedin oahpahit bargguid ja čađahit doaimmaid maid ii goassege livčče leamaš vejolaš dán áiggi, dán prošeavtta haga. Mii leat oahppan ollu ja vásihan ahte ii buot árbevirolaš bargguid leat vejolaš oahpahit dán áigásaš mánáide ja nuoraide seamma vuogi mielde go ovdal. ... Vaikko áiggi mannodat doalvu min mánáid eret sámedilis, de lea «eadni/mánná-prošeakta» movttiidahttán sin oahppat ja beroštit min luonddus ja min ealáhusbargguin ja bargogielas. Mun lean hui giitevaš dan ovddas.»  ¶
Ruhtadeaddjit gáibidedje prošeavttas raportta. Ieš čállen dušše golmmasiidosaš raportta, maid sáddejin Boazodoallohálddahussii. ¶
Man nu sivas lei Eanandoallodepartemeanta válljen Agderforskning ráhkadit raportta. [1] In mun dieđe manne. Sii leat dieđusge áican ja čállán dáža čalmmiiguin, ja lei ollu maid eai ipmirdan. Mus jearahalle maid lean bargan. Lei ollu mii lea váttis čilget sániiguin, erenoamážit amasgillii. Mun gal muitalin, muhto muhtin earát geat ledje mielde prošeavttas eai gillen muitalit ge. ¶
Raportta konklušuvnna lei ahte ii berre šat addit doarjaga dákkár prošeavttaide. Mu mielas dan raporttas ii lean masage ávki. ¶
Birgenprošeavtta diehtojuohkingihppa.  ¶
Min jurdda lea álggu rájes álggahit oahpahusguovddaža. Muhto go mii leat vásihan nu garra vuostehágu sámi bárggu bidjat báhpira nala, de fertiimet álggus álggahit nissonfierpmádaga ja čálligoahtit oahpponeavvuid. Dál mis lea buorit vuođđu go eatni/mánná -prošeavttain mii leat duođaštan sihke alcceseamet ja earáide makkár máhttu ja riggodat mis duođaid lea boazoealáhusas.. Nissonfierpmádat leat dál álggahan 3-jagi prošeavtta, nu gohčoduvvon , ovttas Riikkaidgaskasaš Boazodoalloguovddážiin. Jurdda lea čohkket dieđuid, ráhkadit oahpponeavvuid ja lágiidit kurssaid ja semináraid. Dasa dárbbašuvvojit ollesáiggi bargit. ¶
Mii áigut dál veahá eambbo formaliseret oahpu go dat mii lei eadni/mánná-prošeavttas. Ee. oaidnit dárbbu geavahit olggobeale sensoraid, mat sáhttet duođastit ahte oahppit leat oahppan. Mii sávvat ahte dán prošeavttas šaddá bistevaš doaibma. ¶
Eará artihkkalat Sámi skuvlahistorjá 6-girjjis ¶
Guhtta girji – ja luodda viidáseappot ¶
Artihkal girjjis Sámi skuvlahistorjá 6 . Davvi Girji 2013. ¶
Go mii dál leat ollen dán girjeráiddu lohppii, lea áigi geassit čoahkkái maid mii leat dahkan, seammás go geahččat ovddosguvlui ja jearrat mii vel báhcá sámi skuvlahistorjjá čállimis ja dutkamis. ¶
Girjjiin lea vuolletihttel Artihkkalat ja muittut skuvlaeallimis Sámis. Muhto gos bat dat lea? ¶
Orru leame dego Sápmi livččii midjiide sturron barggadettiin skuvlahistorjjáin. Goit sámi historjá lea boahttán ollu čielgaseappot ovdan máŋgga guovllus gos dat ii oidno šat beaivválaččat. ¶
Go mii geahččat ruovttoluotta vuosttáš girjái, mii bođii 2005:s, de dan girjji muitalusat leat eanemusat Sis-Finnmárkkus. Muđui das leat muitalusat guovlluin mat leat oalle dovdosat sámi oktavuođas, nugo Gáivuonas, Skániin ja Aarbortes. Dušše golbma artihkkala lea unnit dovddus sámi guovlluin nugo Álttás, Muosáin ja Návuonas. ¶
Dađistaga mii lea viiddidan barggu dán gáržžes rámma olgobeallái ja Finnmárkkus mis leat muitalusat juohke áidna suohkanis, dušše Báhcavuonas mis ii leat mihkkege. Romssa fylkkas mii leat viiddidan Ráissa, Romssa, Loabága ja Málatvuomi suohkaniiguin, muhto mii oaidnit ahte livččii vel ollu maid muitalit eará suohkaniin. Nordlánddas mis leat artihkkalat sihke davvisámi, julevsámi, biŧonsámi ja lullisámi guovlluin. Dán fylkkas lea dattetge stuora ráiggit, ee. váilu Lofuohta ja Viesttarállása sámi historjá. Viidáset mii leat muitalan lullisámi oahpus Trøndelágas ja Hedmárkkus ja sámegielfálaldagas mat sámi ohppiin leat leamaš geat orrot Oslos, Bergenis ja Stavangeris. ¶
Konklušuvdnan sáhttit dadjat ahte sámi skuvlahistorjá fátmmasta ollu stuorit guovllu go eatnasat jurddašit. Sámi skuvlahistorjá ja eará sámi historjá lea dehálaš oassi eanaš Davvi-Norgga suohkaniin ja eanetlogus Trøndelága suohkaniin. Go sámit maŋimus jahkeloguid leat fárren ollu báikkiide Lulli-Norggas, dat lea maiddái doppe šaddan máŋga gávpoga ja suohkana historjjá oassin. ¶
Logi jagi barggus sámi skuvlahistorjjáin leat boahtán 6 girjji main oktiibuot leat sullii 2750 siiddu ja 237 artihkkala. Buot dát artihkkalat leat prentejuvvon sámegillii ja dárogillii. 13 artihkkala leat lullisámegillii, 9 julevsámegillii, 1 biŧonsámegillii ja earát leat davvisámegillii. Davvisámegiel artihkkaliid gaskkas leat máŋga čállon iešguđet suopmaniid mielde, ee. Skániid- ja Loabát-suopmaniin. Dárogiel teavsttaid gaskkas moadde boares dokumeantta ja sitáhta leat dánskkagillii, moadde leat čállon suopmana mielde, 40 leat ođđadárogillii ja reasta girjegillii. Girjjiin leat badjel 1000 gova. ¶
Bálddalasat girjjiiguin leat seamma dieđut almmuhuvvon interneahtas, http://skuvla.info. Muhtin artihkkalat mat girjjiin leat lulli- dahje julevsámegillii leat interneahtas maiddái davvisámegillii, ja muhtin artihkkalat gávdnojit maiddái eŋgelasgillii. Girjeartihkkaliid lassin leat interneahtas sullii 200 artihkkala ja dokumeantta, eatnasat leat dušše almmuhuvvon originálagillii, muhtimat leat sihke sáme- ja dárogillii. Das leat maiddái girjjálašvuođa- ja oahppogirjelistu ja dieđut dan birra gos sáhttá gávdnat sámi skuvlahistorjjá arkiivvain, bibliotehkain ja museain. Min Áiggis ja Ávviris mii leat almmuhan badjel 30 guokte-siidosaš artihkkala Sámi skuvlahistorjá-girjjiid fáttáiguin, ja interneahtas dat leat leat almmuhuvvon sámegillii, dárogillii ja eŋgelasgillii. Dasa lassin leat maiddái eará artihkkalat maid doaimmahus lea čállán iešguđet aviissain ja áigečállagiin. ¶
Bargu sámi skuvlahistorjjáin lea ovdanbukton Sámedikki semináras, Sámi joatkkaskuvlla ja boazodoalloskuvlla ohppiide, Sámi allaskuvla ja Buskerud allaskuvlla studeanttaide ja davviriikkalaš oahpahushistorjjálaš konferánssas Upmis. Muhtin dain ovdanbuktimiin gávdnojit maiddái interneahtabáikkis. ¶
Maid dalle fátmmasta «sámi skuvlahistorjjá»-doaba? Vuosttažettiin min vuođđu lea leamaš almmolaš oahpahusvuogádat, ja muhtin bihtát priváhta oahpahusásahusain. Girjjiid rámman mii leat meroštallan buot oahpu mas lea leamaš sámi oahppit, beroškeahttá das lea go dat oahppu váldán ohppiid gielalaš ja kultuvrralaš duogáža vuhtii vai ii. Sámi oahpahus lea maiddái leamaš formálalaš skuvlavuogádaga olggobealde, omd. rávesolbmuidoahpposervviin, organisašuvnnaid ja fitnodagaid kurssain, ja diehttelasat bearrašiin ja ealáhusain. Mis leat dás muhtin bihtát dákkár oahpus, muhto das lea ollu mii ain váilu, ja mii sávvat ahte earát háliidit joatkit dán barggu. ¶
Sámi skuvlahistorjjá doaimmahus álggahuvvui 2003 álggus. Golmmas mis leat leamaš mielde álggu rájes, njealját fas searvvai moadde jagi maŋŋá. Mis lea olles áigi leamaš lagas ovttasbargu Davvi Girji-lágádusain, mas Seija Guttorm lea leamaš lágádusdoaimmaheaddji álggu rájes moala rádjái. ¶
Muhto vaikko mii leat leamaš njealjis doaimmahusas, de mii eat sáhtáše dahkat dán barggu okto. Leat leamaš nu ollu mielbargit ahte lea veadjemeahttun vuoiggalaččat gudnejahttit buohkaid. Mii leat geavahan sihke artihkkaliid maid čállit geat leat jápmán áigá juo ja artihkkalat mat leat čállon erenoamážit dáid girjjiide. Teavsttain bohtet ovdal geat leat čállán artihkkaliid, muitalan, jorgalan ja addán govaid. Muhto dasa lassin leat máŋga mielbargi geaid namat eai oidno girjjiin. Dat guoská korrektuvralohkkiide, olbmuide geat leat addán historjjálaš, geográfalaš ja gielalaš dieđuid ja vel cavgilan gos mii sáhttit gávdnat gálduid. Dárkilis logu ii leat vejolaš addit, muhto mii sáhttit vissásit dadjat ahte mielbargiid logu lea ollu badjel 200. ¶
Muittuid čohkken lea gilvu áiggiin. Muhtumin mii leat gávdnan skuvlamuittuid mat leat čállon ovdal go mii álggiimet dán bargui, ja mas muitaleaddjit eai šat leat min gaskkas. Muhto eanaš muitomuitalusaid mii leat ieža čohkken, ja daid gaskkas geat leat čállán dahje njálmmálaččat muitalan midjiide, leat unnimusat 15 juo vádjolan. Mii diehtit ahte sii atne árvvus ahte mii čohkkiimet sin muitalusaid ja artihkkaliid, vaikko eai buohkat ollen oaidnit daid prentejuvvon. Ja mii sávvat ahte sin maŋisboahttit ja sii geat leat dovdan sin oahpaheaddjin dahje oahppin, maiddái atnet árvvus ahte mii leat váldán sin muittuin vára. ¶
Sin lassin geat ieža leat čállán dahje muitalan midjiide, mii leat geavahan máŋga čálalaš gáldu. Prentejuvvon gálduid1 lassin mii leat gávdnan almmukeahtes čállosiid máŋgga arkiivvas. ¶
Moadde dáiddára leat searvan girjjiide ja mii háliidit erenoamážit geassit ovdan ovtta sis, Bjørg Monsen Vars, gii lea njuohttán buot girjjiid ovdasiidduid. ¶
Dát bargu lea dieđusge gáibidan veahá ruđa, sihke mielbargiid honoráraide, mátkkiide, govaide, jorgaleapmái, korrektuvrii, bardimii ja prentemii. Vaikko honorárat eai leat leamaš stuorrát, ja máŋggas leat veahkehan nuvttá, de lea dattetge máksán gaskal 3 ja 4 miljovnna ruvnno. Olles 20 ásahusa leat addán doarjaga. Mii leat hui giitevaččat buohkaide, muhto dattetge áigut erenoamážit geassit ovdan dan golbma ásahusa mat leat addán doarjaga buot guđa girjái: Sámediggi, Fritt Ord ja Norsk faglitterær forfatter- og oversetterforening. Dasa lassin dát ásahusat leat addán doarjaga oktii dahje moddii: Finnmárkku ja Nordlándda fylkkamánnit. Finnmárkku, Romssa, Nordlándda ja Davvi-Trøndelaga fylkkagielddaid, Guovdageainnu, Gáivuona ja Loabága suohkanat, Sámi allaskuvla, Romssa ja Bådåddjo allaskuvllat/universitehtat, Sámi joatkkaskuvllaid stivra, Bargo- ja searvvaidahttindepartemeanta, Norgga kulturráđđi, Lærebokutvalget for høgere utdanning ja Sámi fágagirjjálaš čálliid ja jorgaleddjiidsearvi. ¶
Norgga skuvlahistorjá lea ee. historjá skuvlaođastusaid birra, mas guovddáš eiseválddit leat rievdadan lágaid ja oahppoplánaid, ja dávjá seammás čađahan stuora skuvlahuksemiid.2 Norgga bealde sámi skuvlahistorjái buot dát ođastusat leat váikkuhan, seammás go leat leamaš sierra proseassat mat leat mearridan makkár oahpu sámi oahppit leat ožžon. Sáhttit roavvasit dadjat ahte sámiid ektui leat leamaš golbma stuora ođastusa: ¶
- Oahppu sámiide sámegillii, ovttas sámegiel čállingiela ja sámegiel oahpponeavvuid ovdánahttimiin. Dát álggii 1700-logu álggus, ja jotkojuvvui vel guovtti áigodagas, sullii 1750 ja 1820 maŋŋá. ¶
- Skuvlla geavaheapmi dáruiduhttit sámiid, dárogielat oahpaheami bokte. Dát álggahuvvui juo 1700-logus, muhto čielgaseamos ja konsekveanta politihkka ovdánahttojuvvui dađistaga 1850–80, ja lei danin stáhta čielga politihkka 1950-logu rádjái ja doaibmi praksis skuvllain vel guhkkelii. ¶
- Skuvlla ovdánahttin mas lei ain eanet sadji sámegillii ja kultuvrii. Dehálaš olahusat dán ovdánahttimis leat leamaš sámegiel álgooahppu 1967 rájes, 1985 vuođđoskuvlaláhka ja sámi oahppoplánat 1987 ja 1997. ¶
Go stáhta lea álggahan ođastusa hálddahusas dahje skuvllas, de lea dábálaš ahte dat maiddái álggaha árvvoštallama, man ulbmil lea gávnnahit maid buriid ja baháid ođastus lea mielddisbuktán, vai sáhttit heivehit ja buoridit doaimmaid. Muhto vuđolaš iskkadeapmi maid dát ođastusat leat mielddisbuktán, dat ii leat čađahuvvon. Mii galggašii dalle leat ovddimusas váldimin ovddasvástádusa dasa? Mii eat oainne eará go orgána mas 1815 rájes otná rádjái lea leamaš ovddasvástádus hálddašit skuvlapolitihka sihke dáža ja sámi mánáide, nammalassii departemeanta man namma dál lea Máhttodepartemeanta. Muhto dát departemeanta ii leat dahkan ii ge dagahan dákkár árvvoštallama. ¶
Dat maid mii Sámi skuvlahistorjá-prošeavttas leat dahkan, ii leat ollislaš árvvoštallan, go ollu ain váilu, muhto mii duostat dadjat ahte mii leat dahkan dehálaš oasi das. Jus min bargu livččii dahkkon ovttasbargguin Máhttodepartemeanttain ja/dahje Oahpahusdirektoráhtain, de mii jáhkkit ahte livččiimet ollen vel guhkkelii. Dađe bahábut lea dilli leamaš ahte goappašat ásahusat leat leamaš áibbas negatiiva, dan rájes go vuosttaš háve válddiimet oktavuođa 2003:s maŋimus ohcama rádjái 2012:s. Sii eai leat háliidan addit makkárge ekonomalaš doarjaga, eai ge ságastallat dán barggu birra doaimmahusain ii ge lágádusain. ¶
Norgga beal Sámi skuvlahistorjjá doaimmahus loahpaha dakko bokte doaimmas. Muhto maŋimus sátni sámi skuvlahistorjjá birra ii eisege leat daddjon, ja mii sávvat ahte earát šaddet joatkit barggu. ¶
Mis leat ain muhtin boares dokumeanttat maid mii háliidit almmuhit interneahtas ovdal go mii 2013 loahpas áigut addit min arkiivva Sámi arkiivii, gos dat galgá šaddat viidáset dutkama olámuddui. ¶
Lea ain ollu mii báhcá, mii leat namuhan muhtin geográfalaš guovlluid ja fágalaš surggiid maid mii unnán leat gokčan. Mii áigut erenoamážit namuhit oahpponeavvuid, sihke sámegielas ja sámegillii, ja maiddái mo lea čállon sámi diliid birra dárogiel oahpponeavvuin. Dás mis leat juo muhtin artihkkalat ja evttohusat, muhto eat leat váldán daid mielde girjjiide, go min mielas dát fáddá ánssášivččii sierra girjji sámi oahpponeavvohistorjjá birra. ¶
Juo vuosttaš girjji álggahusas čáliimet ahte «sámi skuvlahistorjá berre siskkildit buot njeallje riikka gos sámit orrot». Dan mii oaivvildit ain, muhto dađe bahábut eai leat vel gárvvistuvvon sullasaš girjjit dáin riikkain. Sihke Ruoŧas, Suomas ja Ruoššas mis lea oktavuohta olbmuiguin geain lea miella čohkket ja almmuhit sámi skuvlahistorjjá doppe, ja veahá lea maiddái čohkkejuvvon. Muhto mii leat vásihan ahte daid riikkain lea vel váddáset ruhtadit dákkár barggu go Norggas, ja dán rádjái eat leat gávdnan čovdosa dasa. Jus dii geat lohkabehtet dán sáhttibehtet man nu láhkái searvat dáid riikkaid sámi skuvlahistorjábargguide, váldet áinnas oktavuođa minguin. ¶
Sámi skuvlahistorjjá artihkkalat leat vuosttažettiin eaŋkilolbmuid vásáhusaid dokumentašuvdna, ja vissis skuvllaid ja suohkaniid historjá. Dás lea dárbu mannat viidáseappot ja geassit čoahkkái min gávdnosiid. Dan mii leat dahkan muhtin muddui, aviisaartihkkaliiguin fáttáid mielde, geahča http://skuvla.info/ssh-avis-s.htm. ¶
Geassin dihte čoahkkái sámi skuvlahistorjjá dárbbašuvvo vel eambbo systemáhtalaš bargu, ee. dan vuođul maid mii leat čohkken, ja dasa lassin ođđa dieđalaš guorahallan mas eanet geavahit kvantitatiiva bargovugiid. Muhtin jurdagat dan birra gávdnojit čilgehusas mii lea dahkkon Sámi allaskuvlla várás (http://skuvla.info/dutkan-n.htm), ja mii sávvat ahte dutkanásahusat áigot doalvut dán barggu viidáseappot, dassái go mis leat ollislaš njealji riikka sámi skuvlahistorjá. ¶
Eará artihkkalat Sámi skuvlahistorjá 6-girjjis ¶
Lea go dus miella oahppat – ja šaddat oahpaheaddjin? ¶
Artihkal girjjis Sámi skuvlahistorjá 6 . Davvi Girji 2013. ¶
Per Erik Saraksen (1901-89) lei Ráttovuonas, Deanus eret, ja váccii álbmotskuvlla Deanodagas. Son lei vázzán oahpaheaddjiskuvlla Oslos, ja son lei oahpaheaddjin Deanus, Bierggis ja Álttás.  ¶
Su nuorravuođas ledje unnán sámit geat ožžo oahpu álbmotskuvlla maŋŋá, ja nu lei ain dalle go son doalai dán koseriija Sámi Radios 1956:s. Dáinna son háliidii čájehit ahte oahpahus lea dehálaš sámi nuoraide ja olles sámi álbmogii, ja erenoamážit geahččalii váikkuhit sámi nuoraid ohcat oahpaheaddjiohppui. Dan áiggi lei ain buot oahppu álbmotskuvllas dárogillii, muhto dattetge Saraksen deattuha man dehálaš lei ahte sámi mánáin leat oahpaheaddjit geat máhttet sámegiela ja dovdet sámi diliid. ¶
Mii leat gávdnan dán mánusa guovtti veršuvnnas. Lea dušše okta bihttá mii lea rievdaduvvon. Orru leame nu ahte dat maid mii dás gohčodit A:n lei vuosttaš veršuvdna, muhto de son lei gávnnahan ahte dat lei beare negatiiva, ja de lea čállán B-veršuvnna, mas lei eambbo positiiva govva oahpaheaddjibarggus. ¶
Saraksen ii goassege ieš beassan oahppat čállit eatnigielas skuvllas, muhto son čálii dáid koseriijamánusiid sámegillii iežas čállinvuogi mielde. Álkidan dihtii lohkama mii leat transkriberen daid dálá čállinvuohkái, muhto Saraksena sátneválljen lea báhcán. Das mii oaidnit ahte dalle ii lean dábálaš geavahit sániid go «oahppi» ja «oahpaheaddji», muhto geavahedje dárogiel sániid  ja . ¶
Per Erik Saraksenis ledje oktiibuot sullii 20 koseriija Sámi Radios, áigodagas 1956-72. Guokte eará koseriija leat almmuhuvvon Sámi skuvlahistorjá 4 -girjjis.  ¶
Muittát go du mánnáoahpus muitalusa Jovsseha birra – son guhte lei nu nihkkoš? Beaivváš, mánnu ja oktanuppelot nástti bohte ja gopmárdalle Jovsseha ovddas, niegadii son oktii. Nuppi háve fas niegadii su vieljaid gordnestávrrát gopmárdalle su gordnestávrráid ovddas. ¶
Muitalusat Jovsseha nieguid birra govvedit du jurdagiid nuorravuođa beivviid siste. Son dovddai alddes návccaid, hálu ja siskkáldas gohččuma ahte šaddat oaivámužžan earáid badjel. ¶
Silolaččat dearvvaš nuorra nieiddat ja gánddat leat niegadan dakkár sullasaš nieguid – vázzán dakkár sullasaš jurdagiiguin kulturáigge álggu rájes. Dat nuorra olmmoš guhte ii goassege jurddaš boahtte áiggi birra, guhte ii smiehta ovddos guvlui iežas dilálašvuođa birra boahtte áiggis, guhte ii daid álgo nuorravuođa jagiid siste mearrit alccesis mihtu man rádjái son galgá olahit ollesolbmo agis, – dakkáraš nuorra olbmos váilu juoga siskkildasas ja silolaččat. ¶
Sámi nuorra nieida ja gánda guhte gieskat leat geargan álbmotskuvllas, don dagat bures jus don  du boahtte áiggi hárrái – ja duođalaččat jurddašat makkár ealáhusgeainnu don háliidat válljet, dahje makkár ealáhuslágis don gáttát du návccaid ja miellalági mielde ahte don nagodat doaimmahit juoga ávkin ja illun earáide ja alccesat. ¶
Hála áhčiin, etniin, oahpaheddjiin ja eará jierpmálaš olbmuiguin ášši birra, ja sii vissásit addet dutnje buori ráđi ja veahkehit du mielasteaset nu bures go sáhttet. Dan don galggat diehtit, ahte ii goassege ovdalis áiggis leamaš nuorain – erenoamážit sámenuorain – dákkáraš vejolašvuohta ahte válljet ieš ealáhuslági – go dis, geat otne lehpet dan agis ahte galgabehtet álgit hárjehallat iežadet čuožžut máilmmis váhnemiid ja earáid doarjaga haga. ¶
Dušše ovtta oanehis olbmoagis das ovdal ledje dilálašvuođat áibbas earáláhkái. Daláš nuorain ii lean alddiset ollu dadjamuššan ealáhuslági válljemis. Geafivuohta dábálaš olbmuid gaskkas lei stuoris, viidáseappot fievrredeaddji skuvllat ledje uhcán Davvi-Norggas, ja eai juo oba gávdnon gávpogiid olggobealde. Várehisvuohta ja guhkes mátkkit cagge geainnu oahpa guvlui buot čeahpes nuoraide. Guhte mearragáddái lei riegádan, bággejuvvui bivdofatnasii dal leaš lean miella dasa dahje leažžá lean návccat dasa dahje eai. Ja son guhte lei duoddaris riegádan, lei seamma gillaris. ¶
Dan dáfus ledje hárvvit sámiid gaskkas geat obehedje daid cakkiid geahččalit njeaidit ja nelgon, gollon ja rasediskrimineringa čađa nagadedje underoffisers- dahje skuvlaalbmáeksámena oažžut. – Dilli lei dakkáraš juo dadjat gitta maŋit máilmmisoađi rádjái. ¶
Dan maŋŋá lea dilli ollu earáhuvvan buorit guvlui. Álbmotskuvla lea buorránan, viiddáseappot manni skuvllat leat ásahuvvon maiddái Sámeeatnamis ge sihke girjjálaš ohppui, giehtaduoji ja eará praktihkalaš bargguide oahpahan várás. Stáhta ja kommunat leat lasihan ruhtaveahki várehis nuoraide ahte sáhttet oahpa mannat dan fidnui masa geas lea eanemus miella ja návccat. Dan dáfus lea, nugo álggus namahin, dan áiggi stuorat oasis nuorain go ovdal alddes vejolaš ealáhuslági válljet. ¶
Mu ulbmil lea muitalit oanehaččat oahpaheaddji doaimmahusa birra, danne go mun dan buoremusat dovddan. Vissa dii maŋŋelis oažžubehtet čilgehusa eará ealáhuslági birra dakkáraš olbmuin geat daid dovdet buorebut. ¶
Álbmotskuvllain ja framhaldsskuvllain barget dál min riikkas árvvu mielde 13–14 000 oahpaheaddji, albmát ja nissonat. Guhte ohcá iežas biddjojuvvon fásta oahpaheaddjin, sus gáibiduvvo ahte son lea váldán oahpaheaddjieksámena. Ollásit oahppan oahpaheaddjit leat áibbas uhcán dál min riikkas, ja eatnat skuvlapoasttain bálvalit danne sadjásaš oahpaheaddjit, eanemusat dáppe Davvi-Norggas. ¶
Guhte oahpaheaddjin háliida šaddat, berre vuos mannat oahpa ja váldit eksámena. Min riikkas leat 9 lærerskuvlla (dolin gohčoduvvojedje semináran) ja dáinna leat 2 Davvi-Norggas: Tromssas ja Nesnas. Máŋgga gávpogis leat maiddái jođus studeanta-lærerskuvllat. Lærerskuvla bistá 4 jagi, daidda geain ii leat eksamen artium, studeantaeksámen, ja 2 jagi dušše geainna dat lea. Áigi ii luoitte mu dás hállat eará go dan 4-jagibisti lærerskuvlla birra. Ođđa elevat sisaváldojit juohke jagi augustmánu loahpas. Buohkat geainna lea miella álgit, besset vuos leat mielde bajásváldingeahččaleamis (opptaksprøve). Dan vuolde geahččaluvvojit ohcat man čeahpit sii leat dainna dábálaš skuvlafágain, nugo kristtalašvuođaoahppu, dárogiel hállan, lohkan ja čállin, rehket, historjá jnv. Dat čeahpimusat dieđusge ožžot saji skuvlii álgit. Geas lea buorre lávlunjietna dahje máhttá čuojahit, beassá sisa ovddabealde eará guhte muđui oažžu leat seamma čeahppi. Ohccit iskkaduvvojit maid dainna ulbmiliin ahte gávnnahit leat go sii muđui gárvvistuvvon dakkár miellalagiin, návccaiguin ja attáldagaiguin. ¶
Maiddái doaktáriskkadeapmi gáibiduvvo mii duođašta ahte ohcciin lea rumašlaš návccat ja dearvvašvuohta. Ja dasa velá duođaštus dan birra ahte ohccit leat čájehan buorre ja heivvolaš eallingeavahusa. ¶
Dan njealje jagis geahččalit lærerskuvllat addit daid nuorra nieiddaide ja gánddaide dárbbašlaš oahpa dain sierralagaš fágain, hárjehit sin mánáidlundui oahpásmuvvat ja dieđusge hárjehallat mánáid oahpahit ja bajásgeassit. ¶
Romssa oahpaheaddjiskuvla 1950-logus.  ¶
Nesna oahpaheaddjiskuvla 1920-logus. Skuvlavisttit ledje sullii nie 1958 rádjái.  ¶
(Govva: Mittet) ¶
Go njeallje jagi leat mannan, de dollo eksámen. (Muhtin fágain juo 3. jagi loahpas.) Dalle sii ožžot duođaštusa mii čájeha ahte sii devdet gáibádusa ahte sáhttet biddjojuvvot fásta oahpaheaddjin álbmot- ja framhaldsskuvllaide. ¶
Dál don dáiddát jearrat: Amma dat máksá ollu ruđaid vázzit oahpa nu guhkás? Máksá ba dieđusge. Ollu dán divrras áiggi. Geat maŋimus jagi lea vázzán lærerskuvllaid, leat muitalan munnje ahte dat máksá árvvu mielde 3000 kr. jahkái, ja dat šaddá 12000 kr. 4 jagis. Muhto ale bala dainna. Don oaččut rehkenastit ahte don fidnet ruhtaveahki vári mielde. Stáhta juohká stipendiaid juohke jagi, ja dasto lea dál ásahuvvon Stáhta loatnakássa studerejeaddji nuoraide mii addá reanttohis loanaid lærerskuvla-elevaide almmá dáhkádusaid haga. Dat loatnakássa lea dat stuorámus buorre mu mielas mii lea ásahuvvon dan maŋit áiggis. Loanaid eai dárbbaš sisamáksit ovdal go loatnaváldi lea dienasbarggu ožžon. ¶
Tromssa lærerskuvllas lea maiddái sierra linjá sámenuoraid várás. Lassin eará skuvlafágaide oahpahuvvo dan linjás sámegiella 3 tiimmu juohke vahkus álgo 2 jagi. 7 sámenuora leat maŋimus jagi vázzán dan linjá, ja sii leat ožžon nu stuorra stipendiaid ahte lea measta dáiguin koasttidan buot oahpu almma loana haga. Dál leat fas ođđasis 8 sámenuora vázzime sámelinjá Tromssa lærerskuvllas. Geat dan linjá válljejit ja vuostáváldet stuorat ruhtaveahki stáhtas, fertejit badjeliiváldit geatnegasvuođa ahte skuvlet sámeguovlluin Davvi-Norggas 5 jagi. ¶
(Alt A) Oahpaheaddjivirggi mielde čuovvu stuora ovddasvástádus, ja dan doaimmaheaddjis gáibiduvvo stuora gierdavašvuohta, humøra [mokta], rumašlaš dearvvašvuohta ja dearvvaš nearvvat. Dat ii leat nu mo okta almmái lávii dadjat: Oahpaheddjiin leat buot álkimus beaivvit. Dat ii leat earágo 5–6 diimmu reikedit lubmalas gieđaid, de lea beaivebargu geargan. Dat seamma almmái beasai sadjásaš oahpaheaddjin. Go lei bálvalan dan virggis ovtta jahkebeale lei molsun oaivila: «Mun in áiggo šat goassege dadjat ahte oahpaheaddjin lea nu álki», logai dalle. Son lea dál ingeniøra. Oahpaheaddji bargobeaivi ii leat loahppan dainna guđain skuvladiimmuin, ja lea dávjá guhkit go máŋgga eará virggis.  ¶
(Alt B) Oahpaheaddji bargodilálašvuođat leat ollu buorránan maŋit áiggis, ja bálká lea lahkanišgoahtán dan mearrái maid sin guhkes ja divrras skuvlavázzin gáibida. Stuorra, čáppa skuvlavisttit ráhkaduvvojit, gos bargu manná healppubut go navgis [1] ja heajus lanjain. Oahpaheaddjit leat mieldelahttun Stáhta Penšunkássas nu ahte sii eai dárbbaš moraštit áigáiboađu hárrái go boarásman beaivvit bohtet dahje jus buohcuvuohta bágge sin heaitit virggis ovdal. (.....) og dårlige rom. Lærerne er medlemmer av Statens pensjonskasse, slik at de ikke trenger å bekymre seg for inntekta når alderdommen kommer eller dersom de på grunn av sjukdom blir nødt til å slutte før tida.  ¶
Muhto buot ovddimus gáibiduvvo sus ráhkisvuohta mánáide. Rávdi duodjeávnnas lea ruovdi, snihkkára duodjeávnnas lea fiellut, muvrrára geađggit, bivttasgoarru tøyat. Muhto oahpaheaddji duodjeávnnas lea eatni ja áhči divraseamos dávvir, ealli olbmománát geat bohtet skuvlii rabas dáidduiguin vuostáváldin dihtii dieđu máilmmi ja dan dilálašvuođa birra, man siste mánná galgá bajásšaddat ollesolmmožin. Oahpaheddjiide lea oskkilduvvon dat doaimmahus ahte láidet mánáid oahpuin, buorre ráđiiguin ja ráhkislaš rávvagiiguin lihkolaš, dohkálaš ja heivvolaš eallingeavahussii. Go sii dán doaimmahusa geavahit oamedovddolaččat buot návccaideaset mielde, de sii máhttet šaddat buorre veahkkin ja buressivdnádussan daid mánáide geaid galget láidet ja oahpistit. ¶
Sámi guovlluin lea atnu sápmelaš oahpaheddjiide geat dovdet sámeeatnama olbmuid dili ja sámeguovlluid oahpaheddjiide geat máhttet sámegiela go sii dakko bokte fárggabut vuitet mánáid luohttima. ¶
Dan dihtii, sámi nuorat! Don leat čeahppi, dus lea goiku oahpa maŋŋái, dus dáidá leamaš miella oahpaheaddjin šaddat? Dahje don it leat vel nai mearridan manin don galggat oahppat? Guorahala ahte ii go dat livččii vuogas oahpaheaddjin šaddat. Jus dus lea duohta áigumuš, de vissásit gávdno ráđđi buot váddásiid badjel vuoitit. Álgge gárvvistit iežat dan mihttui ollet! Leage viššal, čoakke dieđuid juohke láhkái. Vácce nuoraidskuvllaid dálveáige ja go 17 jagi deavddát, de oza Tromssa dahje eará lærerskuvlii. Don šattat fuomášit ahte dat njeallje jagi vázzet hoahpus ja šaddet dutnje ráhkis muitun maŋŋelis eallimis. Norgga skuvlaviesut, Sámeeatnama skuvlaviesut dievva diehtováibmilis mánáiguin vurdet du.  ¶
[1] Dát sátni ii leat čielgas manusis. (doaim.) ¶
Eará artihkkalat Sámi skuvlahistorjá 6-girjjis ¶
Gáivuona sámi giellaguovddáš – vásáhusat ja muittut ¶
Artihkal girjjis Sámi skuvlahistorjá 6 . Davvi Girji 2013. ¶
Lene Antonsen, Gáivuotna 2006 (Govva: Svein Lund)  ¶
Lene Antonsen (r. 1962) lea mánnán vázzán Borgtun ja Grønnåsen skuvllaid Romssas, dan maŋŋel Kongsbakken joatkkaskuvlla Romssas ja Brundalen joatkkaskuvlla Troandimis, ja son lea bargan sihke prentejeaddjin ja oahpaheaddjin. Son oahpai sámegiela easkka 1980-logu loahpas, ja lea lohkan sámegiela Romssa universitehtas. Son gárvvistii sámegiela váldofága 2007:s. Son lea maiddái lohkan suomagiela vuođđofága, veháš arkeologiija ja pedagogihka. Jagiid 1994–2006 son barggai giellamielbargin ja giellakonsuleantan Gáivuona suohkanis, maŋimuš jagiid giellaguovddáža jođiheaddjin. Dál bargá sámi giellateknologiijain Romssa universitehtas.  ¶
Siri Broch Johansen lea Sámi skuvlahistorjjá doaimmahusmiellahtu. Son jođiha iešheanalaš kulturfitnodaga mas bargá čállin, lávlun, neavttárin ja jorgaleaddjin. Eanet su birra logat Sámi skuvlahistorjá 2-girjjis. ¶
Siri Broch Johansen (Govva luoikan Siri Broch Johansen)  ¶
Leat dál 10 sámi giellaguovddáža Norggas: Isak Saba guovddáš Unjárggas, Várdobáiki Evenáššis, Deanu giellagáddi Deanus, sámi giella- ja kulturguovddáš Porsáŋggus, Gáisi sámi giellaguovddáš Romssas, Aajege sámi giellaguovddáš Rørosas, Álttá sámi giellaguovddáš, Árran sámi giellaguovddáš Divttasvuonas, Ástávuona giellagoahtie Loabágis ja sámi giellaguovddáš Gáivuonas. Juohke giellaguovddážis leat erenoamáš fálaldagat maid ieža leat ovdánahttán. ¶
Ean sáhte dakkár oanehis artihkkalis fátmmastit buot doaimmaid maid juohke giellaguovddáš lea ovdánahttán. Danin letne válljen muitalit ovtta giellaguovddáža birra. Gáivuona sámi giellaguovddáš lea nubbi dan guovtti boarráseamos giellaguovddáži, ja moai letne goappašagat bargan doppe. ¶
Sámi giellaguovddážiid bás álgu lei geasset 1992, go ee. Lemet Ánte Sara ja Risten Porsanger leigga mielde Sámi allaskuvlla lágidan kurssas mas ee. oahpásmuvaiga bargovugiide mat geavahuvvojit ealáskahttit cymrugiela [1] . Soai fuomášeigga ahte dát vuogit dáidet heivet Sápmái maid. Porsáŋggu gielda ja Gáivuona suohkan ledje dat sámegiela hálddašanguovllu suohkanat gos sámegiella lei heajumus dilis, ja orui dárbu geavahit návccaid ja ruđaid giellaoahpaheapmái ja giellastimuleremii. ¶
Oaivadus álggahit sámi giellaguovddážiid bođii Cymrus (Walesas). Dá lea Sámi allaskuvlla nubbingielpedagogihkkastudeanttat fitname kymralaš giellaguovddážis 1993:s. Bak fra venstre / Duogábealde gurut bealde: Anne Ristiinna O. Hætta, Trygve Guttorm, Hans Arild Holmestrand, Klemet Anders Sara, Ann Mari Nilsen, Heidi Merethe Wilsgård,Åsta Vangberg.  ¶
(Govva: Svein Lund) ¶
Mary Mikalsen Trollvik lei sin gaskkas geat álggahedje giellaguovddáža Gáivutnii.  ¶
(Govva: Gáivuona sámi giellaguovddáš) ¶
Sámediggi juolludii mielas ruđaid dakkár prošektii. Nu álggii giellaguovddážiid máŋggabealat doaibma. Giehtalaga Porsáŋggu ja Gáivuona giellaguovddážat álggahedje doaimmaid 1994 čavčča. Muhto Risten Porsanger han čálii vuosttaš plánaevttohusa ja lea duođaid goappáge giellaguovddáža eadnin. ¶
Giellaguovddáža ulbmil lei sihke doarjut vuođđoskuvllaid sámegieloahpahusa ja rávesolbmuid oahpahit. Gáivuonas ledje álggus giellaguovddáža doaimmat báberlođás mas ledje girjjit ja giellaspealut, danne go giellaguovddáš anii olles Gáivuona doaibmabáikin. Kurssat ledje doppe gos oasseváldit orro, ja gielladoaimmat ledje iešguđetge skuvllas. Lene ja Lemet-Ánde jođiiga miehtá suohkana oahpahit rávesolbmuid oanehis kurssain, eará giellabargguide lassin, nugo jorgaleapmái. Mary Mikalsen Trollvik ja Per Larsen barggaiga goabbáge beallevirggis Olmmáivákkis. Per barggai eanáš hálddahuslaš bargguid, ja Mary lágidii gielladoaluid skuvlamánáide. Álgojagiid doibme buot suohkana giellamielbargit oktan ovttadahkan, sihke dat geat gulle ráđđevissui, ja dat geat gulle giellaguovddážii. ¶
Váldojurdda lei geavahit báikkálaš olbmuid veahkkin, olbmot geain lei sihke giella- ja árbevirolaš máhttu. Muhto ádjánii veahá ovdalgo báikkálaš olbmot ja giellamielbargit ipmirdedje mo galgá geavatlaš gielladoaimmaid čađahit. Juohkehaš fertii ipmirdit iežas rolla, ja oahpaimet ahte galget leat unnimusat guokte nana sámegielaga mielde dakkár doalus, vai giella gullo oppa áigge. ¶
Sáhttá gal moadde álgoáiggi fearána muittášit, mat dalle eai lean nu hearvát, muhto maŋit áigái leat báhcán somás muitun. Oktii lei giellaguovddáš lágideamen márfuma ohppiiguin, ja lei bovden guokte báikkálaš veahki fárrui dainna jurdagiin ahte guokte báikkálaš veahki lea buoret go okta. Muhto nugo mii buohkat rievtti mielde diehtit, gievkkanis ii sáhte go okta hoavda. Šattai gilvu dan guovtti čeahpes veahki gaskkas, goabbá dat máhtii márfut rievttes ládje. Eará háve ges ledje moadde báikkálaš veahki boahtán dorski vuoššat ja guhtamágaid ráhkadit skuvlaohppiiguin. Vuosttaš joavku beasai leat mielde málesteamen, ja oahppit máhcce skuvlii hui duhtavažžan. Go de nubbi joavku bođii gievkkanii, de vurde hui movttegis nissonat geat muitaledje mánáide ahte dál beassabehtet mannat olggos duhkoraddat, go sii leat juo málestan. ¶
Ádjánii veaháš ovdalgo buohkat ipmirdedje ahte ulbmil ii leat jođánit bargat, muhto oažžut buot ohppiid mielde bargui. Lei maid proseassa hárjánit dasa ahte oahppit eai dárbbaš ipmirdit juohke sáni. Muhto go ledje gollan moadde jagi, de diđiimet mo galgá čađahit geavatlaš gielladoaimmaid, ja dan rájes čađahuvvojedje hui ollu buorit doaimmat, ovdamearkka dihte · šattuid čoaggin ja ulloláiggi báidnin · ullu gárren, batnin ja duhppen · liidnabivdu: seaktin, suohppun ja liinnaid geassin, guliid čoallun ja vuoššan · iešguđetge málesteapmi nugo gárpen ja gárpamulju, guohpparmállása ja sávzzabierggu vuoššan · lávostallan ja málesteapmi darfegoađis ¶
Sámi málesteapmi lea dehálaš oassin giellaguovddáža barggus. Dá lea Oliva Nilsen márfume.  ¶
(Govva: Gáivuona sámi giellaguovddáš) ¶
Gáivuona giellaguovddáš lea maiddái váldán vuostá ohppiid eará suohkaniin. 2008:s ledje Ákŋoluovtta sámegieloahppit doppe, ja ohppe ee. báidnit láiggiid. Oahpaheaddji lea giellaguovddáža jođiheaddji, Astrid Solhaug.  ¶
(Govva: Svein Lund) ¶
Báikkálaš veahkit ledje vuoras giellaguoddit. Eai dárbbašan máhttit sámegiela lohkat ja čállit, muhto sii galge leat mielde sámásteamen olbmuiguin geat eai máhttán sámegiela nu bures, ja fertejedje mieđihit hábmet doaimma nu ahte oahppit ohppe nu ollu giela go vejolaš. ¶
Kursaoahpaheaddji ferte leat hui čielggas das ahte giellaveahkki galgá duššefal sámástit. Jus oahppit eai ipmir, de sáhttá oahpaheaddji doaibmat dulkan. Giellaveahkki bargu lea doaibmat ealli giellaovdagovvan ja giellagáldun. Dát lei várra váddáseamos ášši. Giellaveahkit eai lean hárjánan sámástit nuorat olbmuide, eai ge dakkáriidda geat eai ipmirdan buot. ¶
Muhto báikkálaš veahkit šadde áiggi mielde giellačuovgatoardnan maiddái iežaset birrasis ja sogas. Dat geat serve ledje dakkárat geain álggoálggus lei giellaberoštupmi, muhto go ledje minguin ovttasbargan muhtun áiggi, de lei sin giellaberoštupmi nanosmuvvan. Sidjiide geat ledje agibeaivvi sárdnon sámegiela, lei maid suohtas ahte dát máhttu viimmat attii smávva dietnasa. ¶
Okta min giellavehkiin, Harry Solhaug, leage ožžon Sámedikki giellabálkkašumi barggus ovddas. Eará báikkálaš giellaveahkit ledje earret eará Inger Elen Baal ja Oliva Nilsen. Mary Mikalsen Trollvik šattai giellaveahkkin go heittii giellaguovddážis ja bázii ealáhahkii. ¶
Álggus ledje viehka olu doaimmat skuvlaohppiid várás, muhto dađistaga geahppánedje. Ii lean álo nu álki ovttasbargat skuvllaiguin. Oahpaheaddjit váidaledje ahte min fálaldagat dávjá eai heiven sin fágaplánaide. Dalle mii ávžžuheimmet oahpaheddjiid evttohit fáttáid ja áiggi. Muhto go šattai skuvllaid duohken dieđihit dárbbu, de unnui min bargoáigi skuvllain. Muhto nuppe dáfus láigohedje skuvllat giellamielbargiid oahpaheaddjin, dalle go lei váttis háhkat sámegieloahpaheaddji skuvlii. Dákkár ovttasbargu lei vejolaš danin go giellaguovddáš lei suohkana ossodat. Dien láhkai sihkkarasttiimet maid ahte olbmot gillejedje bargat min ovddas vaikko giellaguovddáža ruhtadilli lei hui eahpesihkar, go sámegieloahpahus lei goit seammá jagis jahkái. Giellaguovddáža bargit oasálaste maiddái skuvllaid iežaset geavatlaš lágidemiide, ja sámeluohká mánáide geat eai gullan doarvái sámegiela ruovttus, lei vahkkosaš giellanannenfálaldat. ¶
Prošeaktaruhta lei mis álggus su. 200 000,- jahkái. Muhto suohkan bijai guovttegielatvuođaruđa giellaguovddážii ja geavahii dán láhkai giellaguovddáža ollašuhttit suohkana guovttegielatvuođaplána. Jagi 2001 rájes lea leamaš bistevaš ruhtadeapmi Sámedikkis, ja dalle šattaige álkit plánet guhkit áigge perspektiivvas. Jahkásaš doarjja lea dál lassánan 465 000 ruvdnui. ¶
Muhto prošeaktaruhtajagiid lávii Lene veaháš «šánšet» go bijai olbmuid virgái. Son jurddašii ahte gal son ieš váldá bálkkáhis virgeluomu jagi loahpas jus ruhta nohká. Muhto manai álo bures. Giellaguovddáš beasai stivret iežas bušeahta, ja lei lagaš ovttasbargu giellakonsuleanttain gii stivrii guovttegielatvuođaruđa bušeahta. Dat lei maid iešalddis movttiidahtti, go dalle diđiimet olles áigge makkár vejolašvuođat mis ledje. ¶
Álggu rájes juo doalaimet eahketkurssaid. Dasto álggiimet stuorát álgo- ja joatkkakurssaid lágidit maid ulbmil lei čađahit eksámena jogo joatkkaskuvlla C-giellaeksámena (privatistan Ráissa joatkkaskuvllas) dahje universitehtas. Juohke kurssas ledje 200 dii. ja sisdoalus lei 25 % «távvaloahpahus», 50 % njálmmálaš hárjehallan ja 25 % geavatlaš doaimmat ovttas giellavehkiiguin. ¶
Kurssat šadde hui bivnnuhat, olbmot ohcaledje daid, ja suohkan attii maid virgelobi bargiide lohkat sámegiela. Danin šattaimet eanet aht' eanet geavahit searaid daidda stuorat kurssaide. Maid oahpaheaddjit ja mánáidgárdebargit ledje mielde kurssain, mat dan láhkai ledje ávkkálaččat skuvllaide. 2003:s ráhkadeimmet statistihka ja dassážii ledje 194 olbmo oasálastán min stuorra kurssaide. Eahketkurssat ja smávva kurssat bohte dasa lassin. ¶
Oktii lágideimmet «Sámegiella ja duodji»-kurssa ovttasbarggus Sámi allaskuvllain, ja de lágideimmet moddii sámegiela lohkanbadjeoahpu ovttasráđiid Sámi oahppolihtuin ja Romssa universitehtain, vuosttaš geardde lohkanjagi 1999/2000. Dasa lassin leat máŋga joavkku čuvvon universitehtaoahpahusa govva-/jietnastudio bokte, maŋimuš gearddi lohkanjagi 2006/07. Dalle ledje studeanttat oktanaga sihke Gáivuonas, Deanu giellagáttis ja ieš universitehtas. ¶
Almmolaš eksámen lokte kurssaid stáhtusa ja nanne ohppiid motivašuvnna. Min vuosttas eksámenkursa mas eatnigielat gáivuotnalaččat ohppe čállit, lei vuođđoskuvladásis,. Earret eará Mary Mikalsen Trollvik, guhte maŋŋel lea leamaš mis dehálaš giellamielbargin ja báikkálaš veahkkin, válddii dán eksámena. ¶
Kurssat eai lean dušše giellakurssat, muhto maid identitehtahuksejeaddjit. Oktii lei Siri addán Áillohačča girjji «Beaivi, áhčážan» ohppiide. Sii bláđejedje dan juohke bottus. Girji lei oahpahuslanjas moadde vahku. Muhtun beaivvi čohkkái soames rivgu dainna girjin. Na, son goitge anii iežas rivgun. Muhto dál beaškalii girjji beavdái ja celkkii: «Dát lea mu álbmot». Ii šat eambbo digaštallamuš das. ¶
Lágideimmet vuosttáš giellalávgunkurssa geassit 1997, muhtunlágan ovdakursan lávdaduvvon sámegielohppui man Sámi allaskuvla lágidii Gáivuonas lohkanjagi 1997–98. Mii háliideimmet nannet studeanttaid sámegielmáhtu ovdal go allaskuvlla lohkanbadjeoahppu álggii, vai nagodivčče buorebut čuovvut oahpahusa. Giellalávgun bisttii golbma vahku. Kurssas ledje hui ollu oasseváldit, ja mii šattaimet geahččaladdat metodaid. Čuovvovaš jagiid lágideimmet máŋga dákkár kurssa, ja dađistaga ovdánii didaktihkka. Oahpaheimmet maiddái dán metoda eará giellaguovddážiidda. Máŋggas leat šaddan sámegielhállin dáid kurssaid bokte. Doalaimet ollu eahketkurssaid eará suohkaniin nugo Návuonas, Ivgus ja Omasvuonas, ja attiimet fálaldaga skuvlamánáide omd. Oksfjord skuvllas. Ja válddiimet vuostá skuvlamánáid geat bohte Gáivutnii. Ovdamearkka dihte bohte Romssas dat oahppit geat lohke sámegiela fágan ovdal go ásahuvvui sierra sámeluohkká Báhpajávrri skuvlii. ¶
Giellaguovddáš váldá muhtumin ohppiid mielde guollebivdui. Dá Harry Solhaug oahpaha.  ¶
(govva: Gáivuona sámi giellaguovddáš) ¶
Giellakursa Ivgus  ¶
(Govvas: Gáivuona sámi giellaguovddáš) ¶
Juohkehaš gii giellaguovddážis bargá, báidná dan. Danin leatge beassan ovdánahttit iešguđet beliid áiggi mielde. Buot oahppoávdnasat ledje oktasaččat, ja juohke bargi sáhtii rievdadit ja buoridit nuppiid ávdnasiid. Omd. Siri lea áŋgir lávlut ja nannii lávluma oassin didaktihkas. Siri-Janne Koht báinnii kursaávdnasiid iežas buolli áŋgirvuođain báikkálaš suopmana bealis. Ja go Kjellaug Isaksen barggai giellaguovddážis, de son loktii min duodjeoahpu áibbas ođđa dássái, ja sárggui maid ođđa govaid buot giellaspealuide. Mii jugiimet ávdnasiid earáide interneahta bokte, go jurddašeimmet ahte giellaruhta lea almmolaš ruhta, ja danin min bargu gullá buohkaide. Bijaimet fiillaid nehttii word-fiilan vai earát sáhttet daid heivehit iežaset suopmaniidda. [2] ¶
Maid oahpahus ja oahpahusovdánahttin lei oktasaš, ja oahpaimet ollu guđet guoimmisteamet. Praksisreflekšuvdna lea čáppa sátni das. Juohke pedagoga ferte reflekteret iežas barggu ektui, iige jurddaškeahttá bargat. Danin čáliimetge álggus rapportta juohke binná doalu maŋŋel. Dađistaga guđiimet dán vieru, muhto čáliimet dattetge juohke kurssa maŋŋel rapportta. Dakkár praksisreflekšuvdna lea dehálaš jus háliida buoridit didaktihka ja metodaid. ¶
Álggus mis lei olu fokus dieđuid čoaggimii, ja jearahalaimet báikkálaččain báikenamaid, terminologiija ja suopmansániid, ja máŋggas dáin informánttain serve maŋŋel giellaguovddáža doaluide giellaveahkkin. Dakkár dieđuid čoaggin lea buorre vuohki oahpásnuvvat. Boarrásat olbmot vásihedje maid ahte sin máhttu lea dehálaš midjiide. ¶
Giellaguovddáš lei maid dehálaš dán láhkai: Go sámelága giellanjuolggadusat bohte, de ledje ollugat Gáivuonas daid vuostá, go fáhkka ledje lága bokte sámi vuoigatvuođat. Dalle lei álkit bargat sámegielain giellaguovddážis, go doppe ledje fálaldagat čielgasit eaktodáhtolaččat. Jus ii livčče giellaguovddáš dalle álggus, ii livčče várra mannan nu bures. Lei dehálaš beassat sámegielain bargat buorredáhtolaš birrasis. Dien láhkai ovdánii giella. ¶
Go huksiimet iežamet beaggima, lei maid dehálaš ovttasbargat báikkálaš fitnodagaiguin ja servviiguin, ja dien láhkai olliimet ollu viidáseappot go dušše giellaberošteddjiide. Juohke báikkis lei duodjesearvi mas lei iežas viessu, maid mii láigoheimmet gielladoaluide. ¶
Juohkehaš gii bargá giellaguovddážis, ferte leat soddjil. Mis ledje fálaldagat sihke mánáidgárdemánáide, skuvlaohppiide, rávesolbmuide ja muittohuvvan olbmuide boarrásiidsiiddas. Dát lea maid giellaguovddáža iešvuohta ja nana bealli – soddjilvuohta. Mii sáhtiimet álkit heivehit doaimmaideamet servvodaga dárbbuide. Giellaguovddášvuogádagas lea obalohkái vejolaš geahččaladdat vugiid. Dat geasuha hutkkas olbmuid, ja dán láhkai ovdánahttojuvvojitge ođđa vuogit. ¶
Nubbi nana bealli lei bistevašvuohta. Giellaguovddážiid buorre bealli lea ahte beassá guhkit áigge hukset ipmárdusa ja máhtu. Vásáhusat ja oahppoávdnasat čoggojuvvojit, juohke bargi guođđá juoidá nuppiide. ¶
Ja go ásahuvvojit bargosajit mat gáibidit sámegielmáhtu, de das lea váikkuhus báikkálaš servodahkii. Dávjá bohtet bargit guovddáš sámi guovlluin, ja sii gáibidit sámegiela fálaldaga iežaset mánáide. Dákkár olbmot leat mielde hukseme sámegielat arenaid sihke bargosajiin ja astoáiggis. Danin leat bargosajit mat gáibidit sámegielmáhtu, iešalddis sámegieldoaibma. ¶
Lea maid giellaguovddáža nana bealli ahte lea vuođđuduvvon báikkálaš servvodahkii. Buot giellaguovddážat leat bargan pedagogalaš ovdánahttinbargguid heivehan dihte doaimmaset báikkálaš servvodaga dárbbuide. Juohke giellaguovddáš lea buvttadan oahpponeavvuid mat leat aiddo sin guovllu suopmanii ja gielladillái heivehuvvon. Lea dehálaš ahte giellaguovddážiid kurssat leat relevánttat báikkálaš ássiide nu ahte besset geavahit giela kurssa maŋŋel, maid. Sire skibir Nuorta-Finnmárkkus eret váccii sámegielgurssaid Gáivuonas. Go dan maŋŋel dát nisu oaččui beatnaga, de bijai dasa nama , ja dovddai iežas hui sámegielagin. Muhto go áhččásis ges muitalii dan sámegiel nama, de son ges ii ipmirdan ahte dát livččii sámegiella ge. Loahpas bođii ovdan ahte áhčis suopmana mielde  daddjui . ¶
Várra dát fearán oažžu loahpahit munno artihkkala, muittuhussan ahte sámegiella lea okta giella, muhto dat eallá vaikko man galle variánttain. Ja giellaguovddážiid bargu lea maid ealáskahttit ja seailluhit báikkálaš sámegiela, vai mis ain boahtteáiggis livččii rikkes ja nana giellaservvodat. ¶
[1] Cymrugiella hállojuvvo Cymrus. Brihtálaččat gohčodit Cymru Wales. [2] http://www.kafjord.kommune.no/oahpponeavvut. Oassi dáin oahpponeavvuin ja metodain leat leavvan, omd. dasa: http://kurs.oahpa.no, mas Romssa universitehtta lea almmuhan iežas sámegieloahpponeavvuid. ¶
Eará artihkkalat Sámi skuvlahistorjá 6-girjjis ¶
Sámegielat fálaldagat Finnmárkku buohccidivššároahpus ¶
Artihkal girjjis Sámi skuvlahistorjá 6 . Davvi Girji 2013. ¶
Randi Bratland (Govva luoikan Randi Bratland)  ¶
Randi Caspersen Bratland lea riegádan 1953:s ja bajásšaddan Lieris Buskerud fylkkas. Son lea vázzán oahpu Menighetssøsterhjemmet buohccidivššárskuvllas, pedagogalaš ámmáteksámena Oslo universitehtas, stuorafága sosiálapolitihkas ja vuođđofága sosiálaantropologiijas Romssa universitehtas. Son lea dál vuosttašlektor Finnmárkku allaskuvlla buohccidivššároahpus. Ovdal go bođii Finnmárkui, de son barggai dalá Aker buohccidivššárskuvllas Oslos, ja Thaeler Memorial Hospitálas Nicaraguas.  ¶
Artihkal lea čállojuvvon 2007:s. ¶
Ollu sámegielat buohccit leat vásihan ja ain vásihit gielalaš hehttehusaid Norgga dearvvašvuođasuorggis. Dát lea duođaštuvvon máŋgga čielggadusas, earret eará Plan for helse- og sosialtjenester til den samiske befolkning i Norge (NAČ:1995:6).  ¶
Buohccidivššároahpu doaibma lea dustet servodaga buohccidikšundárbbuid, maiddái unnitloguálbmogiid dárbbuid. Sámi divššohasaid dili buorideapmái lea dehálaš addit oahpu olbmuide geat leat guovttekultuvrragat ja guovttegielagat sámegielas ja dárogielas. Muhto movt sáhttá dan dahkat? 1995:s gitta 2001 rádjái ožžo 2 buolvva buohccidivššárstudeanttat oahpu Finnmárkku allaskuvlla ja Sámi allaskuvlla ovttasbarggu bokte. Dán artihkkalis áiggun muitalit iežan vásihusaid birra go ledjen čuovvundutki guovttegielat studeanttaidjovkui. ¶
Finnmárkku buohccidivššároahppu álggahuvvui 1960:s Hámmárfeasttas. 1994:s šattai skuvla oassin Finnmárkku allaskuvllas. Skuvllas leat seainnit gitta Hámmárfeastta buohcciviesus, dat buohcciviessu Norggas gos leat leamaš ja leat eanemus sámegielat divššohasat. Buohccidivššároahpus lea maid ovttasbargu dearvvašvuođaásahusaiguin main lea ovddasvástádus erenoamáš doaimmain sámi servodagas: Finnmárkku dearvvašvuohta, dása gullá maid Sámi našuvnnalaš gealboguovddáš psykalaš dearvvašvuođasuddjemis (SÁNÁG), ja Kárášjoga Oahppobuhcciidruoktu, mii galgá doaibmat resursaguovddážin oahpahussii, fágaovdáneapmái ja dutkamii buohccidivššárbálvalusas ja suohkanlaš dearvvašvuođa- ja fuolahusbálvalusain. ¶
Buohccidivššároahpu rámmaplánain ii leat leamaš makkárge erenoamáš cealkámušaid sámi dilálašvuođaid birra. Dát lea erenoamážit Davvi-Norgga skuvllaide leamaš hástalussan, main buohkain lea leamaš oktavuohta sámi divššohasaiguin dearvvašvuođabálvalusas. Dáin skuvllain lea oahppu sámi divššohasa birra váldon oahppoplánii gos lea heiven ja studeanttaid beroštumiid mielde. 1980-logu álggu rájis leat sámegielat studeanttat beassan eari mielde ohppui Finnmárkkus, gos earri lea leamaš 10 % studeantalogus. Dát lei dárbbašlaš daid jagiid go lei stuora gilvu beassat sisa buohccidivššárohppui, muhto maŋimus jagiid ii leat leamaš nu stuora gilvu, ja dan sivas ii leat earis leamaš mihkke praktihkalaš dadjamušaid šat. Oahppit geain lea sámegiella eatnigiellan leat ohcama bokte ožžon guhkiduvvot áiggi eksámenii. ¶
Maŋŋil go Sámelága giellanjuolggadusat doaibmagohte ođđajagimánu 1. b. 1991:s, oinnii allaskuvla ahte sii leat geatnegahtton váikkuhit sámi dearvvašvuođabargiid rekruteremii. Mun ožžon barggu hábmet fágadidaktihkalaš guorahallama man allaskuvlastivra mearridii. Dalá Finnmárkku guovlulaš allaskuvlastivra mearridii čakčamánu 23. b. 1993 vuođđudit lávdegotti, mii galgá guorahallat vejolašvuođa bidjat johtui lávdaoahpu buohccidivššároahpus sámegiela hálddašanguovlluin. Sii geat guorahalle ášši ledje Sámi allaskuvlla, Sámi buohccidivššársearvvi, Finnmárkku buohccidivššárallaskuvlla ja Guovlulaš allaskuvlastivrra ovddasteaddjit. Buohccidivššároahpus lei moanat jagiid leamaš váttis rekruteret olbmuid sámi guovlluin, seammás go dain guovlluin váilo buohccidivššárat. ¶
1995:s álggaheimmet buohccidivššárstudeanttaid vuosttaš joavkku Guovdageainnus. Davvisámegielmáhttu gáibiduvvui go váldojuvvojedje sisa. Duohtavuođas eai lean nu stuora gáibádusat go Sámi allaskuvllas ledje sisaváldimii. Dárogiella šattai aŋkke čállingiellan oahpus, earret eará dan sivas go ii oktage oahpaheddjiin máhttán divvut bargguid sámegillii. Oahpaheaddjivirggi almmuhusas čuoččui ahte oahpahusgiella lea dárogiella. Vuosttaš áiggi lei Nelly Stafne allaskuvlaoahpaheaddjin, guhte fárrii Guovdageidnui ja sus lei oahpahus studeanttaide. Muhto Finnmárkku allaskuvla nagodii bidjat virgái sámegielat oahpaheaddji, Berit Bongo, – son álggii bargui 3 mánu maŋŋil sisaváldima. ¶
Buot logi olbmos geat váldojuvvojedje ohppui, lei lohkangelbbolašvuohta, muhto earát eai beassan sisa dan sivas go sis váillui dat. Sámegielat studeanttaid joavkkus lei oahpahus sihke Guovdageainnus ja Hámmárfeasttas. Teoriijaoahpahus lei sis ovttaskasat, muhto ledje ovttas buolvva eará studeanttaiguin muhtin oahpahussurggiin. Allaskuvlaoahpaheaddji Berit Bongo čuovui studeanttaid sihke Guovdageainnus ja Hámmárfeasttas. ¶
Buohccidivššároahpu praktihkalaš oahpahusas oassálaste studeanttat dábálaš vuogi mielde. Go sii ledje barggus sámi guovlluin de lei sis fálaldat sámegielat bagadallis, Turid Ulvenesas, lassin dábálaš bargočuovvoleapmái. Sámi fuolahusdiliid oahpahusa oktavuođas čađahuvvui fealtakursa Guovdageainnus goalmmát oahppojagi, dát bisttii guokte beaivvi. Kursa lei čadnojuvvon sosiologiija ja sosiálaantropologiija ohppui, ja mus lei fágalaš ovddasvástádus. Lohkanmearis ledje barggut maid earret eará Eivind Bråstad Jensen (1991), Per Fugelli (1986) ja Berit Bongo (1986) ledje čállán. Fealtakurssas gallededje studeanttat ovtta oapmedálu, vuorrasiidsearvvi ja eará báikkiid báikkálaš servodagas, ohcame sámi divššohasa duogáža. [1] ¶
Buohccedivssároahppu Sámi allaskuvllas. Olgeš bealde: Inger Marit Eira (Åhren), Inga Sara, Solbjørg Valio, Berit Inger Anne Henriksen, Ellen Marit Gaup.  ¶
(Govva luoikan Solbjørg Valio) ¶
Oahpahus Hámmárfeasttas, ovttas Hámmárfeastta studeanttaiguin.  ¶
(Govva luoikan Solbjørg Valio) ¶
Mus ledje golbma rolla dán prošeavttas: Mun ledjen hábmen fágadidaktihkalaš veardádallama. Oahpaheaddjin mus lei ovddasvástádus servodatfágaoahpahusas, ja dutkin čuvvon mun osiid studeanttaid oahpahusas, ja čoggen dieđuid dađistaga. Dalá Allaskuvlaoahpu dearvvašvuođa- ja sosiálafágaráđđi doarjjui evaluerema, ja professor Anton Hoëm lei bagadalli. ¶
Mun čuvvon vuosttaš jahkebeali 1995 buolvvas, de jávken jagi go mus lei mánnáoažžunvirgelohpi – ja de čuvvon studeanttaid loahppa beannot jagi maid oahppu bisttii. Dan botta go mun ledjen eret, de čokkii bargoustit Unni Bente Elde dieđuid, ja galledii studeanttaid Guovdageainnus. ¶
Čuovvovaččat áiggun mun siteret evaluerenraporttas čalmmustahttit sihke vejolašvuođaid ja hástalusaid dán prošeavttas. Oanehis deaivvadeapmi luohkáin gehččon mu dáža čalmmiiguin: Golggotmánu 9.b. 1995 vulgen mun oktan ovttain fágaoahpaheddjiin Guovdageidnui čađahit luohkkálatnjaáicama dan unna jovkkožis Sámi allaskuvllas. ... Beaivválaš giella lei sámegiella, muhto buohkat jorgalit álkit dárogillii go fuobmájit ahte guossi hupmá dušše dárogiela. Luohkkálatnja lei unni ja seaggi, ja lei 2. gearddis.  ¶
Oahpaheaddji gii logaldalai, lei dárogielat. Muhto studeanttain ledje juo leamaš eará guovdageaidnolaš oahpaheaddjit geat oahpahedje sámegillii.  ¶
Mun jearan studeanttain movt sii vásihit ahte sámegiella adno oahpahusas: Okta studeanttain vástida: «Go oahpaheaddji hupmá sámegiela, de lea geahppasit, go de sáhtán čállit dan botta go gulan, go dat lea mu eatnigiella mii adno – bealjit besset vuoiŋŋastit.»  ¶
Siskkáldasat allaskuvllas (Hámmárfeastta dearvvašvuođafága ossodagas) ledje máŋggas geat reagerejedje go studeanttat hupmet sámegiela oahpahusas. Dása jáhkán sivvan go áigumuš lei ovddemus buoridit buohccidivššárváilivuođa Sis-Finnmárkkus, ahte dát sáhtii mielddisbuktit ahte studeanttat hupmet sámegiela oahpahusas, dan eai lean gallis jurdilan. Orui vajálduvvon ahte guovlulaš allaskuvlastivra lei juste bidjan Sámelága giellanjuolggadusaid oahpu álggaheami vuođđun. Ossodaga hálddahus beroštii eambbo geográfalaš hehttehusain, ja das movt daid sáhtášii garvit DGT bokte. Jietna/govvastudio geavahuvvui prošeavttas – muhto áigumuš geavahit DGT viidát ii devdojuvvon go ledje beare heajos rusttegat. ¶
Nuppi beaivvi lei studeanttain prošeaktabargu. Bargu bisttii miehtá beaivvi, ja ovdanbuktin lei nuppi beaivvi. Studeanttat ráhkkanedje prošeavtta sámegillii ja ovdanbukte dárogillii. Munnje gii lean dárogielat lei veahá amas dárkot go hupme sámegiela joavkkuin. Ovdanbuktin lei dego almmustus ja das lei buorre fágalaš kvalitehta.  ¶
Hárjehallan Guovdageainnu dearvvašvuođaguovddážis: Solbjørg Valio ja veahkkedivššár Annbjørg Dorgli Hætta.  ¶
(Govva luoikan Solbjørg Valio) ¶
Boddu Sámi allaskuvlla kantiinnas. Gurut bealde: Anne Kirsten Anti, Solbjørg Valio, June Turi, Berit Bongo, Else Kvamme, Astrid Rasdal Kemi, Inga Sara.  ¶
(Govva luoikan Solbjørg Valio) ¶
Sámegiela geavaheapmi joavkkuin bijai dutki rolla geahččalussii, movt sáhtán mun árvvoštallat juoidá maid in ipmir? Mun mearridin ahte mun ferten gierdat dán ovtta áiggi. Studeanttain lei sámegielat oahpaheaddji, gii sáhtii čuovvut mielde maid studeanttat digaštallet. Munnje šattai vel čielgaseabbon man dehálaš sámi giella lei dáidda studeanttaide, ja dat fertii leat deháleabbo go dat ahte mun šadden duogábeallái, mun oidnen kvalitehta dađistaga. Maŋŋil galge sámegielat studeanttat ovttastallat dárogielat divššohasaiguin ja bargoustibiiguin dáža oktavuođain, ja dat manai hui bures.  ¶
Dalle go 30 studeantta Hámmárfeasttas fitne Guovdageainnus, sii ožžo biđđosa lávus Suohpatjávregáttis. Govas oahpaheaddji Randi Bratland ja studeanttat Solbjørg Valio ja Ellen Marit Gaup.  ¶
(Govva luoikan  Solbjørg Valio) ¶
Oahpaheaddjit oahpaheami loahpas Hámmárfeasttas. Gurut bealde: Petra Larsen Olsen, Berit Bongo, Else Kvamme, Gudrun Nilsen, Grete Mehus, Randi Bratland  ¶
(Govva luoikan  Solbjørg Valio) ¶
Buot studeanttaide lea stuora hástalussan ja gáibideaddjin váldit buohccidivššárrolla, ja maiddái huššan muhtin áiggiid. Muhto guovttekultuvrrat studeanttaide lea dasa lassin hástalussan giella ja kodat mat earáide leat diehttelasat árgabeaivvis. Huša ii galgga garvit buot návccaiguin, dat sáhttá movttiidahttit go addá muhtin muddui hástalusa. Muhto go šaddá eanet go okta olmmoš gierdá, de ii leat buorre ja sáhttá váikkuhit dasa ahte olmmoš ii oza ohppui dahje ii nagot čađahit oahpu. Danin ferte leat oktasaš ovddasvástádus heivehit skuvlavuogádaga nu ahte unnitloguálbmogat maid ožžot vejolašvuođa vázzit oahpu. Finnmárkku allaskuvlla ja Sámi allaskuvlla bargit ožžo áigái praktihkalaš ovttasbarggu álggahit desentraliserejuvvon oahpu sámi guovllus. Gaskkalaččat lea dás leamaš dadjamuš oadjebasvuhtii mii studeanttain lei go sáhtte čájehit iežaset goappašiid beliid oahppodiliin. ¶
Midjiide geat eat leat guovttekultuvrragat, lea lunddolaččat váttis ipmirdit movt lea doaibmat guovttekultuvrragin. Mun áiggun dan sivas máŋgga dáfus doallat vejolažžan ahte sáhttá leat iešguđet ládje olbmos olbmui, ja ahte mii galgat álo árvvoštallat garrasit dáid čilgehusaid. ... ¶
Kultuvrralaš heiveheapmi sáhttá dovdot huššan, gos kultuvrrat ovttat ládje molsašuddet, gaskkal oahppása ja apmasa – ja gos badjelis namuhuvvon faktorat (ja earát) váikkuhit. Eatnigiela geavaheapmi váikkuha sáhka ahte dát vásihuvvo oadjebassan ja ulbmillažžan. ¶
Dat ahte beassá leat guovttekultuvrrat barggus mielddisbuktá min vásihusaid mielde ollu hábmennávccaid, ja dagaha ahte oahppu šaddá lahka ja áigeguovdil ohppiide. ¶
Mu dieđuin boahtá ovdan ahte máŋga studeantta eai livčče álgán buohccidivššárohppui jus ii livčče biddjon ruovttubáikái ja Sámi allaskuvlii. Muhto dán sáhttá maid dahkat eará ládje. Guovttekultuvrratvuohta ii leat ágga dasa ahte juohke suohkanis galgá leat sierra oahppu. ¶
Seammás lei hástalussan čađahit oahpu unna jovkkožis guhkkin eret váldoskuvllas Hámmárfeasttas. Buohccidivššárstudeanttat dovde ahte ledje unnán fágalaš digaštallamat eará studeanttaiguin dahje bargiiguin Sámi allaskuvllas. Orui dego sidjiide lei buoret boahtit Hámmárfestii loahpageahčen oahpu, vaikko ledje muhtin hástalusat go ledje guokte allaskuvlla oahppobáikin. Servodatfága fealtakurssa oktavuođas (Bratland, Bongo 1999) ožžo Guovdageainnu studeanttat Hámmárfeastta studeanttaid guossin (30 olbmo) ja dan dieđihedje buohkat ahte lei positiivvalaš oassi. ¶
Dáža buohccidivššároahpu ja ealli sámi servodaga deaivvadeami lei gelddolaš áicat, ja mun behtohallen go prošeakta ii jotkojuvvon. Desentraliserejuvvon fálaldat mii lei biddjon Sámi allaskuvlii Guovdageainnus heaittihuvvui 2001:s. Dása ledje máŋga siva: Ođđa njuolggadusat gáiddusoahpuid organiseremii ja álggaheapmái main stáhta allaskuvllain lea fágalaš ovddasvástádus (1996) mearkkašii ahte allaskuvllat eai sáhttán fállat fásta desentraliserejuvvon oahpahusa ovtta oahppobáikái, daid fertii lávdadit. Dasa lassin lei Regiovnnalaš allaskuvlastivra ásahan dán fálaldaga, áiggis goas dan njealji allaskuvllas Finnmárkkus, oktan Sámi allaskuvllain, lei oktasaš stivra. Ii lean šat nu maŋŋil allaskuvlaođastusa 1995:s. Allaskuvlavuogádat ollii maid áigái mas beaktilvuohta ja ekonomiija deattuhuvvo (NOU 1988: 28 Med viten og vilje) ja dát váikkuhii Finnmárkku allaskuvlla hálddahussii, geat oaivvildedje ahte ii leat studeantavuođđu joatkit Guovdageainnus.  ¶
Go fálaldat sirdojuvvui nogai maid allaskuvllaid ovttasbargu. Ođđa desentraliserejuvvon fálaldagain lei seamma fokus go vuođđooahpahusas Hámmárfeasttas, iige lean sámegielat bagadalli praktihkalaš oahpahusas iige oktage sámegielat čuovvunoahpaheaddji, ja sámi sisdoallu hábmejuvvui studeanttaid ja oahpaheddjiid iežaset beroštumiid mielde. Fealtakursa jotkojuvvui, ja muhtumin geavahuvvui giellalága suohkaniin. ¶
Čájehuvvui ahte ii lean buorre seaguhit sámegiela desentraliserejuvvon vuogádagain danin go doaba desentraliserejuvvon ii lean čielggas sámi sisdoalu ektui. Desentraliserejuvvon buohccidivššároahppu Sis-Finnmárkkus lei duohtavuođas sámi buohccidivššároahpu ovdavázzi. Go heaittihedje fálaldaga, de bissehuvvui ollu ovdánahttinbarggus sámi fuolahusdiliin. 2008:s vuođđudedje ođđa desentraliserejuvvon fálaldaga Porsáŋggu gielddas Sámedikki doarjagiin. Fágaplánas čuožžu ahte fálaldagas galgá leat sámi čalmmusteapmi, muhto lea ain bargu hábmet čalmmustahttima sihke teorehtalaččat ja praktihkalaččat.  ¶
Vásáhusat čájehit ahte Finnmárkku allaskuvla nagoda ásahit sámi buohccidivššároahpu, ja seammás čájehuvvo maid ahte sámi giella ja kultuvra leat stuora hástalussan. Sámi sisdoallu ferte almmolažžan dahkkojuvvot vai lea oktasaš ipmárdus mii sámi sisdoallu galgá leat buohccidivššároahpus. Danin lea dárbbašlaš ovttasbargat ásahusaiguin mat máhttet veardádallat sámi buohccidivššároahpu fágaplána: Dát leat nugo Máhttodepartemeanta (rámmaplánarievdadeapmi), Sámi allaskuvla, Sámediggi ja Finnmárkku allaskuvla, Dearvvašvuođafága ossodat. Dákkár fágaplána sáhttá leat vuođđun sihke golmma jagi ja njealji jagi ohppui, sorjavaš das man ollu studeanttat leat áiggis áigái, ja sii sáhttet sirddašuvvot miehtá giellaguovllu. Ferte maid bidjat formálalaš gáibádusaid sidjiide geat galget leat bagadallit ja oahpaheaddjit sámi buohccidivššároahpus, vai oahppu sihke teoriijas ja praksisis sáhttá leat vuođđuduvvon dutkama nala. Áigi ja báiki ferte láhččojuvvot vai sáhttá vuodjudit iežas bargui bidjat sániid árbevirolaš máhttui dearvvašvuođasuorggis. ¶
Finnmárkku allaskuvla ferte mu oaivila mielde dáinna duogážiin oažžut erenoamáš ovddasvástádusa sámi fuolahusbargui ja buohccidivššársuorggi dutkamii. ¶
[1] Eanet dán birra lea válddahuvvon evaluerenraporttas Sykepleierutdanningen og den lokale utfordring 1991 rájis, maid Randi C. Bratland lea čállán, oktan Berit Bongo vehkiin.  ¶
Eará artihkkalat Sámi skuvlahistorjá 6-girjjis ¶
Lasseartihkkal Sámi skuvlahistorjá 6 -girjái. Davvi Girji 2013. ¶
Berit Nystad NRK Sámi bargin (Foto: Geir Anders Berg)  ¶
Dát artihkal prentejuvvui Sámi Áiggis 24.06.1983. Čálli, Berit Nystad, lei dalle aviissa journalistan. Son lea riegádan 1955 Kárášjogas, ja lea dál badjel 20 jagi bargan Sámi Radios.  ¶
Stuorra vuoitun Oslo Sámiid Searvai ja historjjalaš dáhpahus middjiide. Ná vástida Asta Balto dasa go boahtte čavčča álga sámegieloahpabus golmma Oslo skuvllas. 22 mana ja nuora leat diedihan beroštumiset oahppat sámegiela. Váile jagi leat vánhemat ja sámiid searvi bargan dáinna áššiin. Dát lea mannan oalle geahppadit go boahtastahtta skuvladiliin Álaheajus gos heajos diediheapmi lea sivvan dasa ahte i vel álggahuvvo sámi skuvlakreatsa.  ¶
Asta Balto árvala ahte Oslos lea mannan dan mađe geahppadit dainna go doppe leat hárjanan sisafárrejeaddjiid gáibadusaide. Son almmatge imaštalla go sámebáikkit, nu go Áiaheajus, galga leat nu váttis oažžut sámegiela skuvlii. ¶
Vánhemiin leat stuorra vuordamusat dán fálaldahkii, muitala Asta Balto. — I galggašii sámegiela oahpahus šaddat dušše skuvlan, lohka son. Dainna oaivvilda ahte mánat ja nuorat dárbbašit maiddai sosiála birrasa, joavkku mainna dovdet oktavuođa. Danin orru su mielas nu soma go Trygve Madsen, guhte šadda okta daid oahpaheaddjiin, lea geažidan ahte hálidivčcii čohkket buot oahppiid muhtimin ja ráhkadit deaivvadaneahkediid gos lávlot, juiget ja suohtastallet. ¶
Asta Balto lea Oslo Sámiid Searvvi vánhenbargojoavkku ovdaolmmoš. Hui olu leamaš sámiid searvvi duohken dát skuvlaášši. Si leat gáibidan iskkadeami buot Oslo skuvllain ahte gallis hálidit oahppat sámegiela. Guokte iskkadeami ledje dal giddadalvvi ja jearahallanšemat sáddejuvvojedje 37.000 mánnai ja nuoraide gielddas. ¶
Sámegiella galga oahpahuvvot nubbin giellan. Dát máksa dan ahte i oahpahuvvo sámegillii, muhto sámegielas. I ovttasge dan guoktegoalmmatlogi oahppis leat sámegiella vuosttas giellan. ¶
Guokte-golbma tiimma vahkkui lea jurddasuvvon addit sámegillii. ¶
Oahpahus galga leat golmma skuvllas. Ovtta skuvllas Groruddalenis, nuppi masa gusket gávpoga guovddažat ja Nordstrand guovllus, namalassii Munkerud skuvllas. Oahppit juhkkojit golmma jovkui mánaiddássi galga leat buot skuvllain, muhto nuorat čohkkejuvvojit Munkerud skuvlii. ¶
Dássažii lea rnearreduvvon ahte mánaid sámegieloahpahus galga leat beaivit dábalaš skuvlaáiggis. Nuoraid guovdo Iea seamma mearreduvvon, muhto skuvlainspektevra Kåre Laudal i diede vel leš go vejolaš čađahit dan. Son balla ahte oahppit jávkagohtet sámegieltiimmain danne go manahit nu olu daid eara tiimmain. Go buot dat gávcci nuora, geat orrot miehta gávpoga, galget čohkkejuvvot ovtta skuvlii, de manna olu áigi johtimii. ¶
Oahppaheaddji gažaldat i leat vel čielggas. Ovtta oahpaheaddji gal leat juo ožžon, son lea Trygve Madsen guhte válda oahpahusa Munkerud skuvllas. ¶
Oslo skuvlaeiseválddiid eai leat vel almmuhan tiibmaoahpaheaddji virggi rabas. Káre Laudal lohka sin veaha eavdit galget go almmuhit ovdal go leat vissasat ahte ohccit gávdnojit. Jus dábalaš almmuhussan dušše bidjet, de balla son ahte eai gallis hálit nie moadde tiimma váldit badjelasaset. ¶
Asta Balto oaivvilda dát lea das gitta maid skuvlaeiseválddit fallet oahpaheaddjai. Galga go mahkka oahpaheaddji oažžut bálkka dan ovddas go johta dan guovtti skuvlla gaskkas ja oažžu go son bálkka eatnigiela oahpahusa mavssu mielde. ¶
14 Oslo skuvllas, bieđganan miehta gávpoga, vázzet dál sámemánat ja nuorat geat čavčča rajes ožžot oahpahusa sámegielas. Okta dáid skuvllain lea Munkerud skuvla gos Trygve Madsen (olgešbealde) lea rektor. Oslo skuvlainspektevra Kåre Laudal (gurotbealde) doaivu fidnet oahpaheaddji vel dan guovtti eara skuvlii earet Munkeruda gos sámegiella galga oahpahuvvot.  ¶
Sámi skuvlahistorjá 6 ¶
Skuvlavázzin Liidnavuonas ¶
Artihkal girjjis Sámi skuvlahistorjá 6 . Davvi Girji 2013. ¶
Bente Sjursen (Govva: Siv Malén Murberg)  ¶
Bente Sjursen lea riegádan 1966:s ja bajásšattai Máregohpis Stuora Liidnavuonas. Son váccii 1.–7. luohká Liidnavuona skuvllas, 8.–9. luohká Fielvuona skuvllas. Dan maŋŋil son váccii gávpe- ja kánturoahpu Álttás ja Hámmárfeasttas. Son lea maid lohkan ekonomiija ja hálddahusoahpu, ja luonddu- ja resursahálddašeami Finnmárkku allaskuvllas, ja Davvi-Norgga luonddudiehtaga ja historjjá Romssa universitehtas. Jagi son barggai guolleindustriijas Hámmárfeasttas ja maŋŋil Liidnavuonas smávvadálolažžan, boastahoavdan ja luossabiebmanrusttega kánturbargin. 2007 rájes lea son bargan iešguđetlágan kánturbargguid Álttás ja Hámmárfeasttas.  ¶
Máregohppi lea davábealde Stuora Liidnavuona. Máregohppi lei eatni ruovttubáiki, áhčči lei eret Stuora Liidnavuonbađas. Mu mánnávuođas ii lean Stuora Liidnavuonas geaidnu ii ge skuvla. Go rámbuvrii galggaimet, de manaimet fatnasiin rastá vuona. Doppe lei guollerusttet, rámbuvri, boastakantuvra ja ruvttofatnasa kantuvra. Ruvttofanas vujii  Hámmárfestii. 1975:s lei láiraeanauđas mii jalgii buot dieid merrii, golbma olbmo dušše ja maŋŋil eai šat huksen dohko. Dan maŋŋil šattaimet vuolgit Uhca Liidnavutnii dahje Gámavutnii go rámbuvrris áigguimet fitnat. Ovtta áigge lávii ruvttofanas bisánit Máregohpi káijii signála mielde. ¶
Mu mánnávuođas orro goit sihkkarit čieža bearraša Máregohpis, dađi mielde maid olmmoš rehkenastá bearašin. Dalle orro dávjá máŋga buolvva ja máŋga bearraša juohke viesus. Mu eanu ja su bearaš orro vuollin vuosttaš gearddis, ja mu váhnemat ja áddjá orro fas lovttas. Eanu fárrii Ákŋoluktii go mun álgen skuvlii, ja mu oambealli ja su bearaš fárrii Máregohpis Lávželuktii guokte golbma jagi dan maŋŋá. Áhčis lei spissafanas mainna guolástii. Son oaččui oadjoruđaid nuppi oasi bargonávccaid ovddas, danin go sus lei tuberkulose. Eadni gođii vuovdima váras, sus lei gođđinmašiidna. Son divššui maid ádjá, geas lei leamaš vuoiŋŋaščaskkástat ja sus lei gurutbealli lámis. Maŋŋil bođii vel muhtun vuoras áhči sogalaš dikšui. Muhtun áiggi dan maŋŋil álggiiga mu váhnemat sávzzaiguin. 1981:s gárvánii geaidnu Liidnavutnii ja de soai láviiga láiguhit lanja bussevuddjiide. ¶
Min ruovttugiella ja maiddái Máregohpegiella lei dárogiella. Eadni gal aivve dárustii, muhto son ipmirdii gal sámegiela. Go mis ledje guossit geat sámástedje, de lávejedje sámegillii humadit, áhčči sámástii ja eadni dárustii go searvvai ságastallamii. Čohkohallen dávjá reŋkko alde ja čuvvon sin ságastallama, muhto in oro muitimin ahte ipmirdin maidege das mii daddjui. Áhči fuolki gii ásai min luhtte ii lean beare čeahppi dárustit. Mu mielas son orui háliideame eanemusat sámástit, muhto muinna gal álo dárustii. ¶
Mun fertejin fárret ruovttus eret Uhca Liidnavutnii go álgen skuvlii. Vulgen ruovttus veaigin sotnabeaivvi ja máhccen fas bearjadaga maŋŋel skuvlla. Máregohppái lei sullii 10 km ja mii mátkkošteimmet šárkkain. Mii leimmet guđas dalle go vázzen vuosttaš luohká; guovttes leigga eret Johkaluovttas nuppe bealde Stuora Liidnavuona ja njealjis Máregohpis. Go álgen njealját luohkkái, de ledjen dušše mun Stuora Liidnavuonas. Muhtumin sáhttá leat oalle neavrresdálki ja orjješdavádat sáhttá leat garas Máregohpis. Mu vižže ruovttus fiervvás báskkain ja mii sugaimet šárkii. Okte mun gahččen merrii, go galgen lávket báskkas šárkii, muhtun sotnabeaivvi skuvlii mátkkoštettiin. De gal fertejin gáddái fas jorggihit molsut goike biktasiid ovdal fas sáhtten vuolgit. ¶
Sotnabeaivvis bearjadahkii, skuvlaáiggis, ássen mun Uhca Liidnavuonažis. Vuosttaš jagi mun orron oahpaheaddji ja su isida luhtte, guhtte lei min oahpaheaddji garraduojis. Nuppi luohká rájes gitta dassážii go gergen čihččet luohkáin Liidnavuona skuvllas, mun orron muhtun skuvlaustiba luhtte. Sis lei rámbuvri, guollerusttet ja boastakantuvra. Dan áiggi ledje guokte rámbuvrri Liidnavuonas. Orron iežan ustibiin seamma lanjas ja boradin buot borramiid sin bearrašiin ovttas. Biepmu gal eai seastán, eai sii eai ge mu váhnemat min ruovttus. Die lei mu nubbi ruoktu, mus lei buorre dilli doppe ja sii meannudedje muinna dego bearašlahtuin. ¶
Liidnavuonas hupme olbmot guokte giela, dárogiela ja sámegiela, dahje lappisk nugo dan áiggi lávejedje lohkat. Skuvllas, rámbuvrris ja mánáiguin hupme dárogiela. Rávisolbmot sámástedje gaskaneaset go hupme dakkár ságaid maid mii mánát eat galgan gullat. Sámegiela hupme ruovttuin, luottaid alde, olggobealde rámbuvrri ja káija alde. In oro muitimin ahte dat lei min mánáid mielas nu imaš, diekkár lei min beaivválaš eallin. ¶
Liidnavuonas lei sullii guokte golbma kilomehtera guhku geaidnu, ja ruvttofanas bisánii dohko juohke beaivvi. Geainnu dolle rabas dálvvi miehtá, muhto ii ovttasge lean biila. Sáhtii gal dáhpáhuvvat ahte mohtor bisánii muohtačorgentraktoris, ja de gal geaidnu borgui gitta iige rahpasan ovdal giđđat. ¶
4.-7. luohkká 1977 dálvi. Kurt Vidar Nilsen lei čuoigán nu ollu ahte son lei vuoitán mátki Holmenkollenii - dás ovttas eará ohppiiguin: Ranveig Sundsbø Johansen, Edith Amundsen, Bente Sjursen, Kurt Vidar Nilsen, Bjørn Ove Andersen, Hermod Andersen, Geir-Idar Andersen ja Ansten Hansen.  ¶
(Gova luoikan Wenche Bodil Andersen) ¶
Liidnavuona skuvllas ledje guokte seaguhusluohká. Smávvaskuvllas lei luohkká mas ledje mánát vuosttaš ceahki rájes gitta goalmmát ceahkkái ovtta luohkkálanjas ja stuoraskuvllas ledje njealjádis gitta čihččet ceahkkái seamma luohkás. Smávvaskuvlla oahpaheaddji lei maid rektor. Su namma lei Karen Gjerdebakken, son lei Hámmárfeasttas eret ja lei náitalan Almariin, gii lei liidnavuotnalaš. Karen Gjerdebakken lei ovdal maid bargan Liidnavuona skuvllas oahpaheaddjin, ja son lei oahpaheaddjioahpu vázzán rávisolmmožin. Son lei oahpaheaddjin buot dan čieža jagi go mun ledjen doppe skuvllas. Son lei hui čeahppi duddjot. Buohkat galge duddjot dalle, sihke bártnážat ja nieiddažat. Mii goaruimet, gođiimet, heahkkalasttiimet, čuohpaimet ja liibmiimet ja ráhkadeimmet báhpiris feara maid. Mii ráhkadeimmet earet eará lášmmohallanseahka, fuolppu, lieđđelihti, gahpira ja iešguđetlágan govaid. ¶
Mii láviimet maid ráhkadit čájálmasaid hávskkohallaneahkediidda ja juovla- ja giđđaloahpaheapmái. Láviimet lávddi hábmet ja hárjehalaimet sihke skuvlaáiggis ja maŋŋel skuvlla. Juovllaide ja beassážiidda ráhkadeimmet hearvvaid ja ráhkkaneimmet «vahkkoviissaid» daid čájálmasaide, nu orui goit leamen. Maŋemus vahku ovdal čájálmasa dahje loahpahandilálašvuođa, eai lean mis báljo oppanassiige eará fágat. Ja go mearriduvvui ahte mii galggaimet boahtit skuvlii maŋŋel skuvlaáiggi, de mii dagaimet dan, dat lei muhtun láhkái geatnegahttojuvvon. ¶
Karen Gjerdebakkena isit lei min oahpaheaddji garraduojis. Son lei maid hui čeahppi, ja ráhkadii ollu ártegis diŋggaid, nugo ovdamearkka dihte lámpágoavddi ja skuovvabastte. Muđui oahpaimet mii lohkat, čállit ja rehkenastit. Mis lei risttalašvuođas oahppu, mas eanemusat muittán dušše dan ahte láviimet biibbalhistorjjás sárgut govaid. Ii hal nu dáidán leat, muhto dat lea mu muittuide báhcán. Mus leat ain dan áiggi girjjit áimmuin. ¶
Go álggiimet stuoraskuvlii, de oaččuimet dárogiel grammatihkkii vel lassin eŋgelasgiela ja o-fága. Mis lei maid lášmmohallan. Viessudikšun lei maid okta fága mii mis lei. Ja go lei gievkkanfága, de leimmet rektora dálus. ¶
Stuoraskuvllas lei juohke jagi ođđa oahpaheaddji. Ovtta skuvlajagi bođii ođđa oahpaheaddji juo maŋŋel juovllaid. Dávjá sii ledje aiddooahppan oahpaheaddjit geat bohte njuolga oahpaheaddjiskuvllas, dahje juo njuolga gymnásas. ¶
Mii mátkkošteimmet Áltái vuojadit. Vulggiimet ruvttofatnasiin lávvordatiđit ja máhcaimet veaigin seamma beaivvi, de leimmet bures luvvan čázis ja juolgesuorpmaid gaskkain lei čáhceliiki. Áltái šattaimet vuolgit maiddái de go lei bátnedoavttirbeaivi. Maiddái de go lágiduvvojedje falástallan- ja čuoiganbeaivvit, de lávejedje doaresbealskuvllat čoahkkanit ovdamearkka dihte Girenjárgii dahje Fielvutnii. Lei maid juo šaddan árbevierrun fitnat gávpotmátkkis Hámmárfeasttas, eandalii ovdalaš juovllaid. ¶
Mun vázzen vuosttaš jagi nuoraidskuvlla Liidnavuonas. Gávccát ja ovccát luohkkálaččat šadde vuolgit eret. Fielvuona nuoraidskuvllas lei vuosttaš gearddi oahpahus dan jagi go mun álgen gávccát luohkkái. Dan ovdal lávejedje Liidnavuona oahppit šaddat vuolgit, dávjjimusat Fálesnuorrái. Fielvuona skuvla lei áibbas ođas, doppe lei vuojadanbasseaŋga maid gili olbmot iežaset dáhtuin ledje huksen. Fielvuona nuoraidskuvllas vázze Liidnavuona ja Gárggu oahppit. Sii geat ledje Gárggus eret, johte beaivválaččat fearggain rastá Liidnavuona, muhto mii Liidnavuona mánát gal oruimet priváhta ruovttuin juogo Fielvuonas dahje Gámavuonas. Maŋemus jagi gal lei juo geaidnu gitta Máregohppái, ja mun livččen sáhttán orrut ruovttus ja mátkkoštit bussiin juohke beaivvi, muhto dat orui mu mielas beare suivat, go de in livčče beassan searvat doaimmaide mat dáhpáhuvve maŋŋel skuvlaáiggi. Lei hui mávssolaš searvat skuvlla sosiálalaš dilálašvuođaide, ja lobihis jávkan skuvllas lei áibbas amas ášši, mii manaimet skuvlii maiddái de go leimmet illáveaje. Ii leat mange veara veallát lanjastis buohccin okto. ¶
Mis ii lean sámegiella skuvllas, eat ge mii hupman sámegiela. Duohtavuođas eat gal suige diehtán ge ahte gávdnui juoga mii gohčoduvvui sámegiella/sámit . In oro muitimin ahte oahpaimet maidege sápmelaččaid birra skuvllas, eat goit mánáidskuvllas, danin go in gávnna dan hirra maidege iežan boares skuvlagirjjiin. Jus soittiimet oahppan, de dat dáiddii lean áibbas amas munnje. Soittii gal čállojuvvon muhtin girjái moadde linnjá sápmelaččaid birra, ja tennjejuvvon vel boazu ja sápmelaš, mas lei juogalágan Guovdageainnu  badjelis. Ja dat lei vel biddjojuvvon ovdamearkkadihte inuihta kajáhkas, ja njuorjju oktavuhtii. Mii diđiimet dušše dan ahte rávisolbmot hupme sámegiela, maid mii gohčodeimmet lappisk , ja sii geat giđasgeasi mielde johte dohko bohccuiguin, ledje fjellfinner (badjeolbmot) ja sii geavahedje eanas atnugávttiid. Muhtun áiggi, goas nu, lea ilbman diet Lerresfjordfinn (Liidnavuonsápmelaš) ja fjordfinn (vuotnasápmelaš) namahus, muhto in muitte goas. Soaitá leat daddjon heajos oaiviliin, muhto mu muitui dat ii leat nu darvánan, danin go lean várra jurddašan ahte nie dat goit lea.  ¶
Muhto eará ášši lei dalle go álgen Áltái joatkkaskuvlii, doppe gal sáhtte mu gohčodit fjording (vuotnalažžan) ja go bohten Hámmárfestii (Fálás) gohčoduvvojin øyværing (suolohassan). Dat orui imaš mu mielas, Áltá han lei mihá siskelis vuonas go mu ruovttubáiki ja Hámmárfeasta lea Fálás, mii lea albma suolu, muhto mu ruovttubáiki gal lea nannánbealde. Muittán ahte lávejin dieinna sin veaháš nuvvat, dasgo dat lei mu mielas áibbas boastut.  ¶
Dutkagohten sogaid juo dalle go ledjen 20 jagi deavdán, ja lean dál, go lean sogaid dutkan 25 jagi, gávnnahan ahte maiddái dat mu máttut geat bohte Ruoŧas, Suomas ja lulliguovlluin Norggas Finnmárkui, ledje sámi sogalaččat. ¶
Eará artihkkalat Sámi skuvlahistorjá 6-girjjis ¶
Jegolaš smávva sáhpánaččat ¶
Artihkal girjjis Sámi skuvlahistorjá 6 . Davvi Girji 2013. ¶
Mary ja Johan Thomassen ovttas Mari Boiniin Min mors hemmelighet. -filmma vuosttaščájálmasas.. (Govva: Ellen-Astri Lundby)  ¶
Ellen-Astri Lundby (riegádan 1959) ráhkadii 2009:s dokumentárafilmma Min mors hemmelighet («Eatnán čiegusvuohta») mii lea čiegus sámivuođa birra. Su eadni, Eli Alvilde Lundby, rieg. Salamonsen (1924–2010), lei eret Stuora Liidnavuonas, muhto bođii Osloi ja ásai dohko dalle go Finnmárkkus šadde evakueret. Nieidda bajásšattadettiin, Lambertseteris Oslos, čiegadii eadni iežas mearrasámi duogáža. Easka de go eadni buohcagođii Alzheimer sivain, ja šattai buhcciidsiidii, de ipmirdišgođii Ellen-Astri Lundby makkár čiegusvuođa eadni lei guoddán olles eallináiggi, muhto de lei beare maŋŋit etniin dan birra ságastallat. Eadni lei juo massán hupmannávccaid, muhto gávdnojedje ain sogalaččat geaiguin Ellen-Astri sáhtii hupmat. Mary Thomassen, (rieg. 1923, Sjursen), váccii skuvlla oktanaga Ellen-Astri etniin. Soai leigga oambeležat ja ustibat, geat bajásšattaiga siskkimusas Stuora Liidnavuonas. Dán jearahallamis muitala Mary sudno oktasaš skuvlahistorjjá. Jearahallan lea dahkkon 2008 geasi su ja su isida Steinar Thomassena ruovttus Báhccavuonas Romssas.  ¶
Ellen-Astri Lundby, Oslo 2012 (Govva luoikan Ellen-Astri Lundby)  ¶
– Mun sáddejuvvojin 1930:s eret ruovttus 7-jahkásažžan skuvlii Uhca Liidnavutnii, mii lea ránnjávuotna. Áhčči suvddii mu dohko. Doppe orron oahpaheaddjibára luhtte geat jođiheigga skuvlla ja ásaiga doppe vákkis. In muitte sudno namaid. Soai eaba lean liidnavuotnalaččat. Sudnos lei beana mainna lávejin hirbmadit rigeret, ja dasa ii liikon dálu isit. Son lei stuora garralágan olmmái. Eamit lei siivui, ja mun ledjen jegolaš dego unna sáhpánaš. Olmmošlaččat galggai láhttet. Dan ledjen ruovttus oahppan. ¶
– Go álgen 2. dahje 3. luohkkái, de sirdojuvvojin Girenjárgga internáhttii, ja dohko bođii maid Eli Alvilde maŋit jagi. Moai ovttastalaime Girenjárgga mánáiguin, ja sii liikojedje munnuide. Muhtun bártnážat lávejit spárkkain munno hoigat, ja dan gáđaštedje eará nieiddažat. Muhto ean moai das beroštan. Moai liikuime maid rámbuvrris fitnat. Váhnemat ledje munnuide rádjan moadde evrre lummaruhtan, ja dat lei munnuide hirbmat somá. Ja giehmánne bárdni lei Eli irgi. ¶
Mii leimmet várra doppe njeallje – vihtta vahku ain hávális ovdal beasaimet ruoktot, ja de leimmet ruovttus muhtun vahkuid. Orun muitimin ahte mii mátkkošteimmet ruvttofatnasiin. Min oahpaheaddji namma lei Børve. Son lei oalle nuorra olmmái gii áiggi mielde náitalii liidnavuotnalaččain. ¶
Internáhta jođiheigga guovttes geat leigga oappážagat. Nubbi lei hoavda, ja nuppi veahkahalai. Muhto mii maid fertiimet veahkehit. Mis ledje barggut maid vurrolaga doaimmaheimmet. Muhtun beaivvi galggaimet bassat láhttiid, eará háve fas bassat lihtiid. Bártnážat galget sahet ja guottašit muoraid. Ii lean ollu áigi stoahkamii, dušše oanehaš bottoš go leimmet bargguiguin ja leavssuiguin geargan, eahkesboradanáiggi rádjái. ¶
Lei buorre biebmu, oaččuimet vuodjaláibbi, hávvarsáftta ja buvrru eahkesborramuššan ja beaivemálisin lei sihke biergu ja guolli. ¶
In oro muitimin ahte mii bearehaga áibbašeimmet ruoktot. Mii diđiimet man galle vahku ain galggaimet leat internáhtas. ¶
Girenjárgga skuvla luohkkágovva su. 1935/36. Eli Alvilde Salamonsen (Lundby) lea nubbi gurut bealde vuosttaš ráiddus. Su oambealli Mary Sjursen (Thomassen) lea gurut bealde gaskaráiddus.  ¶
– Nieiddažat ja bártnážat ođđe goabbat lanjain, ja juohkehažžii lei sierra seaŋga. Eat mii lean ge nu oallugat. Dávjá mii láviimet hupmat ja skužistit eahkes, muhto go internáhttahoavda lei lávlon sálmma ja lohkan eahkesrohkosa, de galggaimet jaskkodit. ¶
Mary Thomassen ii muitte ahte skuvllas lei oktage sámi mánná gii ii máhttán dárogiela maid. ¶
– Mánnán mii gal ipmirdeimmet sámegiela, ruovttuin han sámástedje, muhto mii leimmet oahppan dárogiela. Mii galggaimet dárogiela máhttit go skuvlii álggiimet, dat lei váhnemiid mielas dehálaš. Jus eat lean máhttit dárogiela, de eat lean ipmirdit eat fal eat maidege das mii oahpahuvvui, muitala Mary Thomassen, gii oahpai eanas fágaide liikot. ¶
– Muhto geografiija lei vearrámus. Lávlumiin gal manai mihá buorebut. Dasa liikojin hui bures, ja danin ožžon hui buorre lávlunfágas. Muittán earenoamážit dan go álo láven lávllodit  . Dasa liikojin buot buoremusat.  ¶
– Dál gal in ipmir beare ollu sámegiela, vaikko gullat dan sihke radios ja TV:s, dat orro nu earalágan. Soaitá eará suopman…? Go duo gieskat ledjen buohcciviesus, de oidnen doppe čállosiid sihke sámegillii ja dárogillii, muhto mu mielas lea váttis sámegiela lohkat, go in goassege leat dan oahppan, lohká Mary Thomassen. ¶
Go Mary Thomassen gearggai álbmotskuvllain, barggai son ruovttus ja biigui earáid geat dárbbašedje biiggá. 18-jahkásažžan álggii son buohccidivššároahppin Hámmárfeastta buohccivissui, muhto de šadde evakueret Finnmárkkus 1944 čavčča, ja de šattai buot loahpahit hui fáhkka. ¶
– Livččen sáhttán čállit iežan listui masa buohcciviesu eará olbmot čálle, geaid galge evakueret lulás, muhto ballen ahte in soaitte goassege šat beassat bearrašan oaidnit. Danin válljejin evakueret sin mielde Nuorttafuoldii, ja dan maŋŋil lei váttis máhccat fas buohccivissui. Maŋŋil lean gal muhtumin dien mearrádusa gáhtan. ¶
Muhto eallin dáhtui su eará guvlui. Go fas vulggii mátkkoštit davásguvlui, de beasai biigán muhtun leaskaáddjái gii dárbbašii guovtti mánnái mánnágeahčči, dan botta ieš manai Lofuohta-guollebivdui. Dat lei Báhccavuonas, ja doppe ránnjádálus deaivvadii ge son Steinar Thomasseniin, gii šattai su isidin guhkes eallináigái. ¶
Mary oambealli Eli Alvilde lei maid evakueren Nuorttafuoldii, ja go ráfiáigi fas bođii, de son oaččui bargun čuovvut guokte máná lulásguvlui, mánáid eadni lei norgalaš ja áhčči duiskalaš. Son lei dalle 20 jagi boaris ja galggai dien mánáguovtto čuovvut muhtin sogalaččaid lusa Østlándii. Evakuerema rájes soai eaba šat oaidnalan ovdalgo Mary 60 jagi maŋŋil vulggii oambealis guossái boarrásiidsiidii Osloi Min mors hemmelighet -filmma ráhkadeami oktavuođas.  ¶
– Lei nu hávski su fas oaidnit, vaikko son lei ge oalát rievdan. Muhto jáhkán son dovddai mu, muitala Mary Thomassen. ¶
Ja dan gal vissásit dagai, dasgo go Mary lávlugođii sálmmaid Eli Alvildii, de son orui dego eará áigái rohttašuvvamin, ja mojohalai čábbát oambeallásis ja dološ ustibii Maryi. ¶
Eará artihkkalat Sámi skuvlahistorjá 6-girjjis ¶
Mu sámegielat árgabeaivi ¶
Artihkal girjjis Sámi skuvlahistorjá 6 . Davvi Girji 2013. ¶
Berit Johanna Ballari lea riegádan 1984:s, ja lea bajásšaddan Mátta-Várjjagis ja Unjárggas. Vuođđoskuvlla son váccii Stuorravuonas, Unjárggas, ja Sámi joatkkaskuvlla Kárášjogas. Dan maŋŋá lea lohkan giela ja juridihka Romssas, Berlinas ja Saarbrückenis Duiskkas. Dál orru Čáhcesullos, gos son bargá juristan Finnmárkku Fylkkamánnis.  ¶
3-jahkásažžan fárrejin váhnemiiddán mielde Mátta-Várjjagis Unjárgga gildii. Doppe orron váhnemiiddán luhtte, dassážii go ledjen 16-jahkásaš. Eadni lea Kárášjogas eret ja áhčči fas Deanus. Guktot boahtiba sámi bearrašiin, ja leaba diehtomielalaččat iežaska sámevuođain. Eadni hállá sámegiela, áhčči fas ii máhte giela nu bures. In oahppan sámegiela, inge hállan sámegiela ruovttus. Mu nuorat oabbá ja viellja, geat leaba šaddan 1990-logus, oahpaiga sámegiela eatnis. Lean maŋŋá ádden ahte 1980-logus eai lean buot sámi birrasat diehtomielalaččat joatkit sámegielain, muhto dán áiggi gal lea dát fas buoret. Mun oaivvildan norgga dáruiduhttinpolitihka sápmelaččaid ektui sivvan dása. Mun lean šaddan moadde jagi maŋŋá Álttá-ákšuvnnaid, mat lea dagahan stuorra rievdademiid sápmelaččaid ektui, sihke politihkalaččat ja kultuvrralaččat. Vaikko vel politihkka rievddai, ja sámit šaddet nannoseappot álbmotjoavkun, de gártá ádjánit guhkit áiggi fas njulget sámi árbevieruid mat leat jávkan. Nu mo ovdamearkka dihtii guottut sámegiela oahpaheapmái ja oahppamii. ¶
Miessemánu 17.b. 1991. Mánáidgárdi vázzá ráiddus ráđđevistti olggobealde Njiđgonjárggas. Ovddimus rávesolbmot leat Assa Store Jakola ja Britt-Inger Olsen. Gáktenieida gii guoddá leavgga: Inger Lise Mathisen. Nubbi gii guoddá leavgga: Berit Ballari. Gáktenieida su duohken: Mona Hansen. Maŋimus nisu: Mildrid Hansen. Nisu alitruoná biktasiiguin: Astrid Mathisen.  ¶
(Gova luoikan Berit Ballari) ¶
Go ledjen 3-jahkásaš de mearrideigga mu váhnemat fárret Mátta-Várjjagis dalá áiggi eanet sámi gildii, ja de válljiiga Unjárgga. Háliideigga ahte mun galgen álgit sámi mánáidgárdái oahppandihtii sámegiela. Muhto ii deaivan nu, go mánáidgárddis ii lean sadji mánáide geat álgoálggus eai hállan sámegiela. Dan áiggi lei sámi mánáidgárddis Unjárggas dušše okta dahje guokte saji mánáide geat álgoálggus eai hállan sámegiela. Gárttai de nu ahte álgen dárogielat mánáidgárdái. Go álgen skuvlii, de ožžon oahpu sámegielas. Joatkkaskuvlla jagiid orron Kárášjogas, ja doppe lei maid sámegieloahpahus. Lihkká in oahppan giela bures. Mun ádden mealgat sámegiela, mun in leat dadjat hállan sámegiela eará go skuvlaoktavuođain. ¶
Olles mu eallima lean leamašan diehtomielalaš iežan sámi identitehtain, ja lohkan iežan sápmelažžan, dássážii lean duhtan dasa ahte in hála sámegiela. Dalle go mun šadden bajás 1990-logus, de mii sámi nuorat geat eat hállan sámegiela eat beroštan giela oahppamis. Ja ahte dat geain ii lean sámegiella eatnigiellan galge oahppat dan, ii lean ášši mas servodat dahje skuvla beroštii áktánasat. Vuođđoskuvllas eat geavahan goassige sámegiela earret giellaoahpahusas. Mii eat geavahan sámegiela fágain nu mo omd lášmmohallamis, ruovttodoallofágas, luonddufágas dahje servodatfágas. Áidna fága, earret sámegielfága, gos geavaheimmet sámegiela lei musihkka. Dalle lávlluimet sámi lávlagiid, ja oahpaimet Sámi soga lávlaga. ¶
Mu mielas leamaš heahpat hállat sámegiela jo mánnávuođa rájes, danne go lean ballan grammatihkalaš meattáhusain, ja dieđán ahte mus ii leat čielga sámi suopman. Jáhkán dát guoská maid eará mánáide ja nuoraide geain ii lean sámegiella eatnigiellan. Go dál maŋŋá jearan alddán gean ektui dat lei heahpat, de lea váttis vástidit. Lei go iežan ektui, vai lei go servodaga ektui? Go ledjen 12-jahkásaš de doalai NRK auditiona mánáide ja nuoraide. NRK áiggui báddet tv-ráiddu sámi mánáid-tv:i. Álggos ii lean mus miella searvat go neavttárat galge hállat sámegiela tv-ráiddus. Váikko vel áddejin sámegiela bures, de in hállan goassige. Hirpmástuvven ja movttiidin go ožžon stuorát rolla tv-ráidui. Olles geasi hárjehallen mánusa ja hállen sámegiela kamera ovddabeale. Iežan mielas manai bures, ja ledjen duhtavaš loahppabuktagiin. ¶
Go tv-ráiddus lei vuosttaš čájáhus de ožžon rámi servodagas man duostil ledjen go dusten searvat ráidui ja hállat sámegiela tv:s. Dát rápmi attii munnje eanet iešdovddu sámegiela ektui. Lihkká leat dat konkrehta negatiiva responsa maid mun ain dál muittán buoremusat. Muittán bures go okta ollesolmmoš, nissonolmmoš, logai munnje ahte lei čuvvon olles ráiddu, ja ii nagodat dovdat mu suopmana. Son gávnnahii ahte in hállan sámegiela. Ja nu mo son logai dan de áddejin dán negatiivan oaivvilduvvon. Dát bávččagahtii mu. Maŋŋá ráiddu ledjen ožžon jáhku ahte máhtten veaháš sámegiela, ja sáhtten oahppat eanet. Muhto go mánnán oaččot dieđu ahte it leat doarvái buorre, de gal dat čuohcá iešdovdui ja dávjá vuollánat. Mun várra duhten dasa ahte in hála sámegiela. ¶
(Govva: Fagfoto) ¶
Berit Ballari iežas konfirmašuvdnabeaivvis 1999, ovttas oappáin Kristine Guttorm Ballari (7 jagi).  ¶
(Gova luoikan Berit Ballari) ¶
Maŋŋá vuođđoskuvlla dalán maŋŋá jahkeduhátmolsuma fárrejin eatni bearraša lusa Kárášjohkii joatkkaskuvlla vázzit. Unjárga lea uhca gielda, ja danne ii leat ge doppe joatkkaskuvla. Nu mo lea dábálaš de fertejit nuorat fárret eará gielddaide joatkkaskuvlla vázzit. Kárášjogas maid dovden dan ahte skuvllas ja servodagas ii lean beroštupmi ahte mii geat eat hállan giela livččiimet galgan oahppat dan. ¶
Kárášjogas álgen mun vuosttas geardde dovdat dehálašvuođa ja váilevašvuođa go in máhte hállat sámegiela. Mus lei sávaldat ahte livččen galgat áddet buot mii daddjui, ja seammás máhttit ieš ge hállat. Lihkká in diehtán mo mun galgen čoavdit dán dárbbu. Skuvladilis lei nu ahte dárogielat sámit hálle dárogiela, ja sámegielagat fas sámegiela. Ja ovttas fas dárogiela. Dat lei lunddolaš go dat han lei min oktasaš giella. Muittán oktii ahte dáhtton fulkkiidan hállat sámegiela muinna. Muhto dát jávkkai, danne munnje lei álkit čoavddus: dárogiella. ¶
Mus ii leat dáhttu dáinna sivahallat ahte mun dahje earát seamma dilis eai oahppan sámegiela. Mun lean dohkkehan ahte sámi historjá lea nu mo dat lea, ja mus lea dáhttu geahččat boahtteáigái. Gažaldat alccen ja earáide lea maid sáhttá bargat ahte mánát ja nuorat geat eai hála sámegiela sáhttet oahppat giela? ¶
Mun oaivvildan ahte ferte rievdadit guottuid sin gaskkas geat eai máhte sámegiela, muđuid servodagas ja skuvllain. Sámi mánát ja nuorat fertejit gávdnat movtta ja fertejit jáhkkit ahte sii sáhttet oahppat giela. Dás ferte servodat ja skuvla geavahit áiggi ja resurssaid heivehit ja movttiidahttit mánáid ja nuoraid oahppat ja geavahit sámegiela. Sámegiella skuvllas ii berre šaddat nu mo ovdamearkan matematihkka. Dávjá gullat ahte «Matematihka in máhte, dasa ii leat mus jierbmi». Mun oaivvildan ahte buohkat sáhttet oahppat sámegiela. ¶
Mun maid oaivvildan ahte ferte vuoruhit oažžut sámegiela lunddolaš oassin eará oahpahussii go dušše sámegielas. Skuvllat fertejit geavahit sámegiela eará osiin skuvlabeaivvis. Várra livččii vuogas geavahit olles skuvlabeivviid duos dás ain dušše vuoruhit oahppat ja geavahit sámegiela. Mánát ja nuorat geat eai máhte sámegiela maid fertešedje beassat geavahit guđet guoibmáset resursan. Mánát ja nuorat geat leat oahppamin sámegiela sáhttet ovdánit go geavahit giela mánáiguin ja nuoraiguin geat hállet sámegiela beaivválaččat. Ja mun jáhkán ahte ná livčče lokten iešdovddu sámi mánáin ja nuorain geat hállet sámegiela, jos nuorran livčče beassan oahpahit ja livčče geavahuvvon resursan. ¶
Mun oaivvildan ahte lea dehálaš pedagogalaččat geavahit áiggi njálmmálaš giela hárjehallamii, ja unnit áiggi geavahit čállinhárjáneapmái go mánát ja nuorat galget oahppat sámegiela skuvllas. Muittán iežan skuvlabeivviin ahte geavahuvvui ollu áigi midjiide, geain ii lean sámegiella eatnigiellan, oahpahit čállit sámegillii. Maŋŋá lean jurddašan ahte mánáide ja nuoraide geain ii leat sámegiella eatnigiellan ii leat deháleamos máhttit čállit sámegiela. Dehálaš lea máhttit beaivválaččat ságastallat sámegillii. In oaivvil gal ahte mánát ja nuorat geat leat seamma dilis go mun eai galgga oahppat čállit ja lohkat sámegiela, muhto njálmmálaš gulahallan berrešii vuoruhuvvot. Boađus mu ja maiddái earáid dilis lei ahte mii eat oahppan hállat eat ge čállit sámegiela albma láhkai. Sáhttá jearrat ii go leat buoret ahte oahppá goittotge nuppi? ¶
2009-11 ledjen studeantan muhtin universitehtas Duiskkas. Eanáš fágaid lean váldán eaŋgalasgillii, muhto lohken maid muhtin fága duiskagillii. Go mannen Duiskii de in máhttán gal máŋga sáni duiskkagiela. In oahppan goassige giela nuoraid- inge joatkkaskuvllas. Go jovden dohko jurddašin gal ahte lea veadjemeahttun oahppat giela, go mus ii lean . Oaivvildin ieš ahte lei doarvái bargu birgehallat eaŋgalasgielain. Oaivvildin maid ahte in máhttán eaŋgalasgiela doarvái bures. Dál máhtan eaŋgalasgiela bures ja duiskkagiella lea maid buorre maŋŋá go orron Duiskkas. ¶
Mun oaivvildan ahte giellaoahpu sisdoallu lea beroštupmi, oahppan, hárjehallan ja maid iešdovdu. Jos galggan iežan vásáhusaid Duiskkas ja vásáhusaid muđuid ovdanbuktit de ferte leat nu ahte skuvllas, ja servodagas muđuid leat hástalusat. Fertejit nannet sámi mánáid ja nuoraid beroštumi oahppat sámegiela. Ferte maid heivehit nu ahte mánát ja nuorat besset geavahit giela nu ollu go vejolaš. Ferte maid buktit iešdovddu mánáide ja nuoraide ja jáhku ahte sii duođaid sáhttet oahppat giela. Várra livččii okta jurdda fállat mánáide ja nuoraide heivehuvvon intensiivakurssa , lassin skuvlaoahpahussii. Sáhtášii leat eahkediid, vahkkoloahpaid dahje geasseluomuid. Ii livčče veadjemeahttun, eará doaimmat nu mo omd valáštallamat ja eará doaimmat gal heivehuvvojit astoáigái. ¶
Maŋimuš jagiid lean ieš šaddan diehtomielalaš gielaide, ja daid fámuide. Lea dehálaš ahte gávdnat čovdosa mo oažžut nu olusiid go vejolaš oahppat sámegiela. Ieš lean mearridan oahppat sámegiela, ja mus lea eanet jáhkku ja iešdovdu oahppat dan, maŋŋá go lean orron olgoriikkas. ¶
Go čálán dás ahte hálan bures eaŋgalasgiela, de ii mearkkaš dat ahte hálan eaŋgalasgiela seamma láhkai go son geas dat lea eatnigiella. Mun máhtán grammatihka, ja lea doarvái buorre sátnevalljivuohta, de danne ii daga maidge ahte gullet ahte mun lean olgoriikkalaš ja váilot muhtin sánit. Seamma ferte leat sámegiela ektui maid, ferte máhttit hállat sámegiela, váikko vel dan ii máhte seamma bures go sii geat mánnán jo leat dan oahppan. Grammatihka buorideapmi, sátnevalljivuohta ja buoret suopman boahtá go hárjehallá. ¶
Čoahkkáigeassun sáhtán čilget ahte mánát ja nuorat fertejit šaddat eambbo diehtomielalažžan sámegiela oahppamii.. Servodat ja skuvla ferte heivehit, movttiidahttit ja addit mánáide ja nuoraide iešdovddu giellaoahppamii. Sámegiella ferte šaddat lunddolaš oassin mánáid ja nuoraid árgabeaivvis. Álggos ferte skuvla vuoruhit oahpahit mánáid ja nuoraid hállat sámegiela, ja dan maŋŋá easkka oahppat čállit. ¶
Eará artihkkalat Sámi skuvlahistorjá 6-girjjis ¶
Álttá oahpaheaddjiskuvlla Sámi ossodat ja sámi studeanttat ¶
Artihkal girjjis Sámi skuvlahistorjá 6 . Davvi Girji 2013. ¶
Jostein Hansen (Govva: Odd Mathis Hætta)  ¶
Jostein Hansen lea riegádan Sandanes Sogn og Fjordane fylkkas 1944:s, ja bajásšaddan Brynes Rogalandas. Sus lea sosiologiija váldofága, ja lea lohkan psykologiija ja filosofiija Bergena ja Oslo universitehtain. Son lea bargan oahpaheaddjin Finnmárkku allaskuvllas 1974 rájes gitta 2008 rádjai. 1986-89 lei sus virgelohpi, go barggai Sámi Instituhtas Guovdageainnus. Son lea áŋgirit bargan sámi áššiiguin, ee. go vuosttaldedje Álttá - Guovdageaineanu buođđudeami. Go manai ealáhahkii 2008:s, de fárrii fas Sandanii.  ¶
Álttá allaskuvlla oahpaheaddjioahpu sámi studeanttaid historjá lea dramáhtalaš historjá mas vuhttojit kultuvrralaš vuostálasvuođat, resursavátnivuohta ja ipmirmeahttunvuohta das mii gáibiduvvo >i>sámi ¶
oahpaheaddjioahpu oččodeamis. Diet vuostálasvuođat čuvvo čađat olles skuvlla historjjá 1973 rájes gitta Sámi allaskuvlla ásaheapmái 1989:s. Easka maŋŋel nuppi evttohusa sámi oahpaheaddjioahpu ektui 1983:s ipmirdišgohte skuvlaeiseválddit ahte ii leat vejolaš hukset sámi oahpaheaddjioahpu nana dárogielat birrasii, mii livččii leamaš dakkár sámi komponeantan buiga dáža allaskuvllas. ¶
Bohten Áltái aiddo oahppan cand. polit. 1974 geasi, jagi maŋŋel go ledje álggahan oahpaheaddjioahpu. 50 % mu barggus lei jođihit prošeavtta Guovdageainnu nuoraid dili birra, man Bratteli-ráđđehusa nuoraidlávdegoddi lei álggahan, ja man pedagogihka lektor Steinar Gaare jođihii Álttás. Reasta 50 % galgen oahpahit servvodatfága ja pedagogihka. ¶
Nuoraidlávdegoddi dáhtui viiddis iskkadeami nuoraid dilálašvuođas dihto báikkiin, ja Álttá oahpaheaddjioahpu rektor Birger Aalvik lei áŋgirit bargan dan nala ahte Norgga álgoálbmot galggašii oassálastit dán iskkadeapmái. Steinar Gaare lei ráhkadan jearahallanskovveevttohusa, muhto ii boahtán ovttaoaivilii Sámi Instituhtain soames gažaldagain. Daid maid muittán earenoamážit ledje soames gažaldagat etnalaš identitehta birra. Dasto šattai mu bargun gulahallat Sámi Instituhtain, ja mu váldo gulahallanolmmoš doppe lei Alf Isak Keskitalo. ¶
Vigiheapmin ja diehtemeahttumin bálkestuvvojin etnalaš soahtešilljui 1974:s. Etnalaš oktavuođat leat dábálaččat sosiálaantropologaid fágasuorgi, inge lean olu oahppan sámiid birra Bergena ja Oslo universitehtain. Prošeaktaraportta álgosánis, maid čállen 1977:s, bijange gažaldaga ahte lei go mus, gii ledjen dáža, makkárge riekti «seaguhit iežan unnitlogu álbmoga rahčamušaide iežaset ceavzima badjel. Ja muđuige: ledje go mus dat návccat ja vejolašvuohta ipmirdit sámi nuoraid dilálašvuođa?» [1] Dát lei oalle dramáhtalaš čilgehus, muhto oainnán dál maŋŋel ahte nu lei duohtavuohta.  ¶
Alf Isak Keskitalo lei kritihkalaš prošektii. Dan seamma lei dalá sosiálahoavda Johs. Kalvemo, guhte lei dehálaš ságastallanolmmái mus. ¶
Dasto mearriduvvui ahte galge olbmuin jearahallat, ja govttolaččamus lei jearahallat sámegillii. Ožžon loahpas 10 sámegielat studeantta mielde Guovdageidnui jearahallat nuoraid. Njealjis sis ledje guovdageaidnolaččat. Oktiibuot jearahalaimet 1975/76 juovlaluomus 220 nuora, geat ledje riegádan gaskal 1950 ja 1959. Prošeavtta ollašuvvamii lei mearrideaddjin ahte ledje sámegielagat geat jearahalle. Dat geas ledje jearahallame, oaččui skovi sámegillii mas sáhtii čuovvut mielde, muhto lei jearahalli ieš guhte čálii vástádusaid. ¶
Pedagogihka oahpahusas geahččalin guoskkahit fáttáid nugo guovttegielalašvuođa, sámi kultuvrra ja minoritehtaid dilálašvuođa. Nu go ovdalis namuhin, de in máhttán nu olu dáid áššiid birra daid vuosttaš jagiid. Dát fáttát ledje muđuige ožžon unnán saji oahpahusas. Muhto dađi mielde go mun čehppon, de lassánii dáid birra fágaplánain, maiddái ovdaskuvlaoahpaheaddjioahpus, mii álggahuvvui 1978:s. Ovdaskuvlaoahpaheaddjioahpus ledjege soapmásat geat oaivvildedje ahte lei beare olu sámi fáttáid birra servodatfágas. Mus lei goitge buorre oamedovdu, earenoamážit go máŋgga studeanttas lei sámi duogáš. ¶
Dán áiggi servvodatfágas deattuhuvvojit minoritehtat, eamiálbmogat ja etnalaš oktavuođat servodatfágaplánain. Eará fágain ii leat báljo mihkkege dáid birra. ¶
Olu studeanttat vuorrástuvve go oahpaheaddjiskuvla lei nu unnán sámi allaskuvla, ja ožžo nu unnán oahpahusa sámegillii ja sámegiela, -kultuvrra ja -historjjá birra. Ja dan sii gal čielgasit dieđihedje oahpahusdiimmuin. ¶
Mus lei maid oktavuohta máŋggain sámi studeanttain astoáiggis. Dalle bođii ovdan sin áŧestus váttis oahpahusdilis ja váilevaš fálaldat sámegielas ja sámegillii. Munnje gal ii lean váttis ipmirdit sin áŧestusa. ¶
Go oahpaheaddjiskuvla álggahuvvui 1973:s de deattuhuvvui ahte oahpahus galggai heivehuvvot boaittobealbáikkiide ja sámegielat guovlluide [2] Sámi studeanttaid dilli lei váttis vuosttaš jagi. 1973 čavčča ožžo dušše guokte diimmu vahkkui oahpahusa sámegillii ja sámegielas. Lei Håkon Henriksen (geas ii lean formálalaš oahppu sámegielas) guhte lágidii sámegieloahpahusa, ovttas Máret Sáráin ja Inga Ravna Eirain, geat goappašagat leigga lohkan vuođđofága sámegielas Oslos. ¶
Vuosttaš gii virgáduvvui lei Odd Mathis Hætta, ođđajagimánus 1974, ja son álggii virgái miessemánu 1. b. seamma jagi. Jan Henry Keskitalo jotkkii borgemánu 1. b. 1974. Dan maŋŋel bođii Ole Henrik Magga, Elli-Sivi Näkkäläjärvi ja Ellen Marit Guttorm. 1975 giđa válde vuosttaš guhtta studeantta eksámena. ¶
Vuosttaš fágaplána sámegielas bođii guovvamánus 1975, ja gohčoduvvui Sámegiella vuođđogursa ja dasa addui oahpahus njeallje diimmu vahkkui guokte jagi. Dan vuosttaš plána ovdasiiddus čuoččui « Samisk – EN PLAN», ja dan lei Odd Mathis Hætta čállán. Dan maŋŋel ráhkaduvvojedje máŋga gurssa gos oahpahuvvui sámegillii, ja sisdoallu lei sámegiella, -kultuvra ja -historjá. 1974;s ovddiduvvui njealjádasjagi oahpahus dábálašoahpaheaddjioahpus. 1975:s jahkebealoahpahus ja jagi 1976 jahkeoahpahus/ joatkkaoahpahus. 1978 rájes addojuvvui ovtta jagáš ovdakursa oahpaheaddjioahpu várás sámi studeanttaide. Ovddiduvvui maid ovtta jagáš kursa / joatkkaoahppu duojis. 1978 rájes fállojuvvui sámi studeanttaide jahkebealoahpahus/ joatkkaoahpahus ovdaskuvlaoahpaheaddjioahpus. Fállojuvvojedje olu oahpahusfálaldagat, muhto ledje unnán studeanttat.  ¶
Bargiin lei lossa noađđi. Sii galge aktanis ovddidit fágaplánaid vátna lohkamušain, gealbudahttit iežas alit akademalaš gráda ja leahkit bálggesčuollit sámi studeanttaid oahpaheamis. Namahus Samisk avdeling (Sámi ossodat) geavahuvvui sámi fálaldagaid birra, muhto duohtavuođas lei ossodagas juogus-stáhtus Allaskuvllas, vaikko Hoëm-lávdegoddi evttohii 1973:s «ásahit sierra ossodaga mas lea ovddasvástádus earenoamáš oahpaheaddjiohppui sámeguovlluid váste». Lávdegoddi evttohii maiddái ahte dan ossodaga virggit galge organiserejuvvot oahppovirgin mas oahppoáigodat galggai leat eanemusat vihtta jagi. Allaskuvla ii liigudan resurssaid ossodatjođiheaddjivirgái, ja dat viiddis oahpahusfálaldat dagahii ahte eanas oahpaheddjiin ii lean áigi iežaset oahppamii.  ¶
Notáhtas maid Liv Østmo čálii «Sámi ossodagas» 09.06.82 čuoččuhuvvo ahte ossodagas lea dušše njálmmálaš šiehtadus das movt oahpahusgeatnegasvuohta galgá juhkkojuvvot 1. jagi: dábálaš oahpahusvirgi (8 dii.) 2. jagi: oahppovirgi (4 dii.) 3. jagi: oahpahusfriddja (0 dii.) Østmo čállá notáhtastis ahte «duohtadilis dát ortnet ii leat doaibman». ¶
Njeallje oahpaheaddji sámi ossodagas, 1977: g.b. Jan Henry Keskitalo, Odd Mathis Hætta, Ole Henrik Magga, Reidar Erke.  ¶
(Govva: Birger Aalvik) ¶
Vuosttaš 1/2-jagi duodjestudeanttaid bargu. Sámi sáhkko-speallu.  ¶
(Govva: Odd Mathis Hætta) ¶
Dát vártnuhis dilli vearránii sakka 1982:s. Ossodagas ledje dássážii leamaš 11 bargi ja dušše okta lei nákcen lektorgelbbolašvuođa. Suhttu lassániii áiggi mielde ja go heaittihedje ovtta virggi Sámi ossodagas dien jagi, de dagahii dat riiddu gaskal ossodaga ja allaskuvlla jođiheddjiid. Buot vihtta bargi celke eret virggiideaset čájehan dihtii vuostehágu. Anton Hoëm cealká ovtta kommeanttas ahte «dan sadjái go ásahit sámi oahpaheaddjioahpu, leat sámi oahpaheaddjit Álttá allaskuvllas šaddan rahčat dan nala ahte doalahit oahpaheaddjioahpu dábálaš dáža málle mielde» [3] Seammás bohte olu sámi studeanttat allaskuvlii, sullii 45-50 1983 čavčča. Allaskuvlastivrra jođiheaddji Egil Sundelin dadjá, ahte dien čavčča ii fállojuvvon makkárge sámi oahpahus.  ¶
Ossodaga stáhtusa birra cealká Odd Mathis Hætta muhtin notáhtas: «Gonagaslaš resolušuvnnas čakčamánu 6.b. 1974 čuožžu ahte ‘lea ásahuvvon sámi ossodat Álttá oahpaheaddjiohppui’. Sámi ossodaga bargoveahka navdá dien dili viehka eahpečielggasin. Gohčoduvvo ossodahkan nama mielde, muhto ii duohtadilis, ee. go son guhte lei jođiheaddjin vuosttaš logi jagi, ii lean ožžon bálkkábuhtadus dahje geahpeduvvon oahpahusgeatnegasvuođa – earretgo ovtta jagi. Ossodat lea nu ovttaiduvvon skuvlla váldohámádahkii sihke fysalaččat ja organiserema bokte, ahte sámevuohta illá oidnui čáhcegierragis ge.» (20.10.83).  ¶
Ovtta notáhtas sámi ossodagas evttoha Liv Østmo, 09.07.82 ahte «ásahuvvo ossodatjođiheaddjidoaibma Sámi ossodahkii. Oahpahangeatnegasvuohta árvvoštallojuvvo bargonoađi ektui. Jođiheaddji válljejuvvo guovtti jahkái, ja addo vejolašvuohta ođđasis válljejuvvot. Jođiheaddji galgá leat muhtun ossodaga bargiin». Dán notáhtas čujuhuvvo maiddái makkár eavttuiguin ossodagas barget: - sámegieloahppu – maiddái oahpaheaddjioahpus – lea vealtakeahtes oassi - buot oahpahus lea sámegillii. Fágagirjjálašvuohta lea dárogillii, ruoŧagillii, suomagillii dahje eŋgelasgillii. Min ráhkkananbargguide ja plánenbargguide gullá jorgalanbargu ja fágatearpmaid ovddideapmi. - mis váilot oahppogirjjit ja oahpponeavvut - studeanttain lea hui iešguđetlágán sámegielmáhttu - Álttá oahpaheaddjiallaskuvlla Sámi ossodat lea áidna ásahus mii fállá sámegieloahpahusa ja oahpahusa sámi servodatáššiin oahpaheddjiide.  ¶
Notáhtta loahpahuvvo ođđa evttohusain: Buot virggit ossodagas galget gullat ossodahkii eaige galgga sáhttit adnot eará fágain. Jus eai boađe gelbbolaš ohccit allaskuvlalektorvirgái/-virggiide, de dáid virggiid rievdada ja almmuha rabasin stipendiáhttavirgin. Jus eai oza dosentuvravirggiide olbmot geain lea gelbbolašvuohta, de ossodat oažžu ieš geavahit dáid bálkáruđaid. Dán notáhta leat vuolláičállán buot viđas geat barge doppe: Liv Østmo, Asta Balto, Veikko Holmberg, Berit Johnskareng ja Máret Sárá. ¶
Dasto dolle liige oahpaheaddjiráđđečoahkkima 10.05.82 mas fáddán lei «oahppofálaldagat sámiide». Vuolláičálli doalai doppe sáhkavuoru mas lei čuovvovaš čuolbma: Leago boahtteáiggis vejolaš doallat sámi oahpaheaddjioahpu Álttá allaskuvllas? Dása vástidin čielgasit ahte ii leat, ja ákkastallen ahte sámi oahpaheaddjioahppu ferte leat sámegielat birrasis, gos lei mihá buoret oktavuohta sámi vuođđoskuvllain ja siskkobeal-geahččanguovlu sámi kultuvrii, gillii ja historjái. Geardduhan dás Álttá oahpaheaddjiallaskuvlasearvvi doarjjasániid mas vuođđun lei mu álggahus: «Oahpaheaddjioahppu sámiid várás Álttá oahpaheaddjiallaskuvllas boahtá álot leat lassin dárogielat ohppui – nu guhká go lágiduvvo dárogielat ja -kultuvrralaš birrasis – nu guhká go ásahusa váldoulbmilin lea bálvalit vuođđoskuvllaid mat leat dárogielbirrasiin, – ja nu guhká go skuvlla barggus sámi servodaga ektui, eai leat sámiid iežaset dárbbut ja beroštumit vuolggasadjin, muhto baicca dáža servodaga/eisseválddiid dárbu hálddašit «sámi čuolmma». Dievaslaš sámi oahpaheaddjioahpu lea vejolaš ovddidit dušše sámi váldoguovlluin, sámi eavttuid mielde, ja guhkilmas oktavuođain sámi vuođđoskuvlla oahpaheddjiiguin» .  ¶
Báktegovvagiettis 1979 miessemánus, studeanttat geat lohke sámegiela ja -kultuvrra jagi joatkkaoahpu. Gurut bealde: Ellen Turi Guttormsen, Torunn Hætta, Gunnar Lile, Jon Meløy, Inger Tapio Lie, Ulf Thomassen, Magne Einejord, Herman Kåven ja Arne Store (NRK Finnmárku).  ¶
(Govva: Odd Mathis Hætta) ¶
Báktegovvagiettis 1983 čakčamánus, studeanttat geat lohke sámegiela ja -kultuvrra jahkebeali. Gurut bealde duohken: Else Grete Rasmussen (Broderstad), Berit Ranveig Iversen (Nilssen), ovddabealde: Asbjørn Guttorm, Anne Olli. I gasku: Ellen Johnsen, Johan Mathis Hætta, Reidun Aslaksen, Anne Kirsten Holmestrand.  ¶
(Govva: Odd Mathis Hætta) ¶
Buot dát riiddut sámi ossodaga birra dagahedje ahte ásahuvvui ođđa lávdegoddi man Anton Höem jođihii, Hoëm II -lávdegoddi. Kultur- ja dieđadepartemeanta gohčui Guovlulaš allaskuvlastivrra reivves beaiváduvvon 26.3.83, guorahallat gažaldagaid «mat čatnasit sámi oahpaheaddjiohppui lagamus áiggis». Mearkkašahtti lei ahte Liv Østmo vulggii miellahttun dán lávdegoddái. Odd Mathis Hætta lei miellahttun goappašat Hoëm-lávdegottiin ja lea leamaš guovddáš olmmožin Sámi ossodaga huksemis. Lávdegoddi ovdanbuvttii evttohusas 05.08.83.  ¶
Hoëm II -lávdegoddái gal lei čielggas ahte sámi oahpaheaddjioahppu lei šaddan dušše dakkár komponeantan dáža allaskuvllas. Lei maid čielggas ahte Sámi ossodat ii lean olahan stáhtusa iige resurssaid doaibmat sierra iehčanas ossodahkan. Lávdegoddi hivvehallá guhkit áigge doaibmabijuid ná 65. siiddus: Ovddidit sámi oahpaheaddjioahpu Álttá oahpaheaddjiallaskuvlla sámi ossodahkii. Ásahit Álttá oahpaheaddjiallaskuvlii sámi ossodaga, ollislaš ossodahkan, mas lea sierra ossodatjođiheaddji. Fárrehit sámi ossodaga ja sámi oahpaheaddjioahpu eret Álttá oahpaheaddjiallaskuvllas. Dát livččii vuosttaš oassi barggus sierra sámi allaskuvlla ásaheamis oahpaheaddjioahpu várás. Viiddidit sámi allaskuvlla oahpaheaddjioahpuid várás, vai sáhtálii maid fállat oahpu eará oahpposurggiin allaskuvladásis. Ovttastahttit dán allaskuvlla eará davviriikkalaš ásahusaiguin, vai sáhttá ásahit oktasaš davviriikkalaš dieđalaš allaskuvlla.  ¶
Galge vel vássit 6 jagi ovdal Sámi allaskuvla ásahuvvui Guovdageidnui, 1989:s. Jus allaskuvla ii lean sáhttit váldit badjelasas Suodjalusa visttiid, de gal lei ádjánit vel guhkit. Máŋgga áigodaga jođiheaddji guovlulaš allaskuvlastivrras, Ole K. Sara, dáiddii leamaš guovddážis allaskuvlla ásaheamis. ¶
Hoëm II-lávdegoddi, mii evttohii sierra sámi allaskuvlla. Duogábealde: Odd Mathis Hætta, Liv Østmo, Eirik Sjømæling, Olav Daae Gurit bealde ovdábealde: Inga Ravna Eira, Anton Hoëm, Julie Eira, Kristian Berg Nilssen.  ¶
(Govva: Odd Mathis Hætta) ¶
2007/08 skuvlajagi válden oktavuođa guđain mu ovddeš studeanttain, gullandihtii movt sii dál oidnet daid vásáhusaid maid ožžo dalle go ledje studeantan Álttá oahpaheaddjiskuvllas 1970-logus. Ledje nanu sámi nuorat mat ohce Álttá oahpaheaddjiskuvlii daid vuosttaš jagiid, ja buohkain mu informánttain leat dál alla virggit. Sii leat dál 50-jagiin ja leat 3 nissonolbmo ja 3 dievdoolbmo. Buohkat diet leat leamaš mu studeantan pedagogihkkafágas, ja buohkat barge mu ovddas jearahallanbargguid «Guovdageainnu nuorat»-prošeavtta oktavuođas (1974-1977). ¶
Okta mu informánttain deattuha ahte 70-lohku lei dakkár morihanáigi sámiide. Dáhpáhuvai ealáskahttin. Dasto šattai maid dakkár nuppástuhttináigi mii dagahii vuosttaldeami sihke etnalaš dážaid bealis ja sámiin geat oalát ledje hávkadan sin sámi identitehta ja oktiisuddan dáža servodahkii. «Vuosteháhku maid vásiheimmet dagahii ahte bijaimet mihá garraset gáibádusaid, ja nu šattai ge nana ovdáneapmi. Dát suorggahahttii sakka máŋgasa dain dáru studeanttain».  ¶
Dát mu guhtta studeanta leat vásihan studeantaáiggi Álttá oahpaheaddjiskuvllas iešguđet ládje. Dat mii eanemusat váikkuhii ja hábmii studeanttaid persovnnalaš vásáhusaid lei sin duogáš ja sin diđolašvuohta iežaset identitehta ektui, beroštupmi sámi áššiide ja vuordámušat oahpaheaddjiskuvlii ja sámi ossodahkii. Eará mii maid váikkuhii lei man muddui sii ledje mielde dahje oassin sámi birrasis Álttás, earenoamážit Álttá sámi searvvis, muhto maid soames sámi bearrašiin Álttás ja earenoamážit studeanta- ja oahpaheddjiid searvevuođas Álttá oahpaheaddjiskuvlla sámi ossodagas. Studeanttat muitalit ahte sii atne buorrin oahpaheddjiid ja birrasa mii lei sámi ossodagas. Váivves vásáhusat čatnasedje sihke allaskuvlla váilevaš ipmárdussii sámi oahpaheaddjioahpu ovddideapmái, Álttá lagasbirrasii ja muhtin dáru oahpaheddjiide ja studeanttaide.  ¶
Buot mu informánttat navde ahte sis lei nana ja oadjebas sámi identitehta dalle go bohte Áltái. Okta informánta beroštii eambbo valáštallamis go politihkas ja sámi politihkas Álttá oahpaheaddjiskuvlla áiggis. Okta iežá studeanta logai alddis nana sámi identitehta bearraša siskkobealde, muhto son anii hui alla árvvus dan mii dárrui gulai. Son lei oahppan ruovttus ahte jus áiggui olahit maide eallimis de ferte hálddašit sihke dárogiela ja buot mii dáža máilbmái gulai. Okta čujuha ahte studeantabiras lei hui fátmmasteaddji, muhto ahte son gal dovddai mearrasámiid geat eai goassege muitalan ahte ledje sápmelaččat. Son diehtá ahte sii leat maŋŋel čálihan iežaset sámi jienastuslohkui. ¶
Earret ovttas sis, ledje buohkain sis stuora vuordámušat ahte galge oažžut sámi oahpaheaddjioahpu. Čujuhuvvu dasa ahte dehálaš ággan ásahit Oahpaheaddjiskuvlla Áltái, lei ahte galge oahpahit oahpaheddjiid sámi guovlluide. Sávaldat háhkat gelbbolašvuođa oahpahit sámi guovlluin, ollašuvai dušše sámi ossodagas. Lassin sámegillii, -kultuvrii ja -historjái, de ohcaledje maid oahpu didaktihkas, metodihkas ja dábálaš pedagogihkas mii livččii heivehuvvon sámi guovlluide. Čuoččuhuvvo ahte 1973:s ii oba ohccojuvvon ge oahpaheaddji gii livččii máhttán oahpahit sámegiela ja sámegillii.  ¶
Studeanttat vásihedje sirdima sámi lagasbirrasis dievas dáža birrasii Áltái iešguđet ládje. Sii vávje ahte ledje olu vuostálasvuođat lagasbirrasa guottuin. Lei jaskat nu guhká go ii oktage fal jietnadan maidege sápmái guoskevaš áššiid birra, «muhto mii geat ceggiimet sámi leavgga, gal beasaimet mearkkašit dan. Min navde ekstremistan ja ČSV-an. Mii leimmet eahpesihkkarat iežamet identitehtas, mis ledje unnimusat guokte identitehta. Ruovttuidentitehtamet eat sáhttán rámpot Álttá-birrasis». Okta iežá ges vásihii dán lossadin, iige orron iežas mielas váldome searvái Álttá olbmuid gaskkas. Muhto son goit oahpásnuvai soames sápmelaččaide geat orro Álttás, ee. Sara-bearrašii geat orro Kronstadas. Muhtun eará fas lei oahpis Álttás ja šattai sullii nu go lei vuordán: «Mus lei eanemus oktavuohta mielstudeanttaiguin». Okta eará fas oahpásnuvai oallugiidda verddebearraša bokte.  ¶
Jerren lei go Álttás arena mii vuhtiiválddii sámi identitehta. Čájehuvvui ahte Álttá sámi searvi lei hui mávssolaš: viđas guđa studeanttas dadje ahte Álttá sámi searvi lei dehálaččamus ja measta áidna sámi arenaid dien lagasservodagas: «Álttá sámi searvi mearkkašii olu Álttá oahpaheaddjiskuvlii ja studeanttaide. Álttá sámi searvvi stivra doalvvui viidáset studeanttaid sága ee. Edel Hætta Eriksenii. Studeanttat ohce dorvvu Álttá sámi searvvis ja NSR:s, mii lei studeanttaid iežaset ja áidna arena. Dat lei dat mii bijai eavttuid ja das lei dalle seamma doaibma go sámedikkis lea dál» . Edel Hætta Eriksen lei guhká Sámi oahpahusráđi jođiheaddji, mii ásahuvvui 19761. [4] Álttá sámi searvi doalai dehálaš ja buori oktavuođa báikegotti olbmuiguin. Eanas informánttat maid namuhit studeanttabirrasa ja sámi ossodaga birrasa. Okta informánttain čohkkái Álttá sámi searvvi stivrras, ja lei mielde ásaheamen Sámi studeantalihtu, mii maid šattai dehálaš siskkáldas arenan.  ¶
Mun jerren studeanttain ahte vásihedje go Álttá servodaga bealis rasismma dahje vealaheami, dalle go vázze Álttás oahpu. Okta informánttain geavaha doahpaga vajálduvvan : «Ii njuolgut vealaheami, muhto baicca ahte dat sámevuohta álo vajálduvai sihke skuvllas ja muđui servodagas. Ovdamearkka dihte sámi mánáidgárdi, sámegiella skuvllas jna. Diet lei álo dakkár soahti maid šattai soahtat jus galggai seailluhit sámegiela mánástis. Maiddái allaskuvllas fertiimet álohii rahčat vai oččoleimmet eanet sámegiela ja sámi fáttáid eará fágain go sámegielfágas». Muhtun iežá lohká ná: «dat ledje gal cuiggodeamit go hupmen sámegiela mánáidanguin dahje mielstudeanttaiguin». Okta vásihii ahte lagasservodaga guottut ledje hui vuostá dan sámevuođa, nugo ovdalis namuhuvvon. Lei ráfálaš nu guhká go sámevuohta ii oidnon iige gullon. Muhto dakkaviđe go sámi biktasiid coggá badjelasas, ovdamearkka dihte luhka, nappo sámevuođa čájehedje, de vásihii goit okta informánttain rasismma ja váivves čuorvumiid. Guokte informántta lohkaba ahte eaba muitte vásihan rasismma, dehe nu go dat nubbi dadjá: «Muhto in mun leange njunnošis sámevuođa ovddideame.»  ¶
Jerren makkár fálaldaga studeanttat ožžo sámegillii, ja sámegiela, kultuvrra ja historjjá birra: «Mii fertiimet rahčat vai oaččuimet sámegielfálaldaga, sihke sámegillii ja sámegiela birra, fertiimet duođaštit ahte mis lei gáibádus dasa. Muhto skuvlla ágga lei ahte sii galgege oahpahit olbmuid sámi guovlluide (ja boaittobealbáikkiide). Jus eat livčče mannan vuostá dien de livččiimet oahpahuvvon dáruiduhttit sámi guovlluid. Ráhkisvuohta ja dovddut sámevuhtii ledje nu nannosat.» Sámegieloahpahus lei dan vuosttaš áiggi maŋŋelgaskabeivviid ja eahkediid. Muhtumin lei dat muhtun geallerlanjas gos eai lean láset ge. Oahpahus sámegillii lei dušše sámegielfágas ja historjjás, ja muhtun fáttát pedagogihkas. «Muhtumin lei guosselogaldalli pedagogihkas. Min pedagogihka oahpaheaddji Jostein Hansen láigohii muhtumin Jan Henry Keskitalo soames fáttáid oahpahit pedagogihkas.» Boađus ferte leat, nu go okta informántta logai, ahte «sámi sisdoallu lei lassin daidda eará fágaide».  ¶
Oahpahus sámegiela, kultuvrra ja historjjá birra lei eanas áigge sámi ossodagas. Earretgo dán fearána: «Dan maid mun sáhtán muitit lei ahte pedagogihka oahpaheaddji (Jostein Hansen) lei čeahppi váldit mielde sámi čuolmmaid fágaáššiide ja bidjat daid dakkár dilálašvuhtii mii midjiide lei oahpis ja maid sáhtiimet suokkardallat. Soaittán muitit dán nu bures, danin go muhtun studeanttat geat eai lean sámit, vuosttaldedje dán oahpaheaddji vuostá formálalaččat. Dát mielddisbuvttii ahte dien oahpaheaddji lonuhedje earáin. Muittán lihka bures ahte ii oktage sámi studeanttain lean dása mielas ja ovddidii dan skuvlla ovdii. Diet dáiddii lean dat lagamus maid sáhtálii gohčodit ‘rasisman’.» Boađusin dáža studeanttaid vuosttaldeamis lei ahte áiggi mielde šadde sámi studeanttat organiserejuvvot oalát sierra ovttadahkan olggobeallái luohká. Dát informánta deattuha nannosit ahte eai buot dáža studeanttat lean seammalágánat, ja muhtumat «gal duođaš ipmirdedje dan máŋggakultuvrralaš duohtavuođa mii lei min servodagas». Okta iežá studeanta muitala ahte son čálii sámi fáttáid birra pedagogihkas, muhto oahpaheaddji ii atnán dan maninge. Ja lea vel okta sullásaš vástádus: «Muđui láviimet mii sámi studeanttat ieža jearrat logaldalliin sámi birra, muhto dan gal viguimet ahte dasa dat eai riekta liikon. Min dieđusge navde vuorjalassan, geat álo muittuheimmet ahte Finnmárku álgoálggus lei sámi guovlu». Studeanttat geahččaledje oččodit sámi geahččanguovllu sisa eará fágaide, muhto eai lihkostuvvan earágo hábmenfágas. Sámi geahččanguovllu lei maid hui gárži dárogielas ja historjjás.  ¶
Vaikko vásihedje olu váttisvuođat sámi geahččanguovllu oččodeamis sisa oahpahussii, de goitge mu informánttat lokte áiggi oahpaheaddjiskuvllas. «Beaivválaš dilis mun lokten áiggi bures, go ‘Sámi čalmmit’ čuvvo mielde dan dáru ‘ábi’ (Álttá oahpaheaddjiskuvlla), ja de mii eat jur hávkan dáruvuođa gaski». Go jearan lovttii go áiggi bures, de vástida okta informánta sihke juo ja ii: «Jua, ovttas iežan mielstudeanttaiguin sámi ossodagas. In, danne go ražaimet garrasit oažžut sámi geahččanguovllu sisa, muhto oahpaheaddjit barge min vuostá». Okta informánta, guhte lei hui nuorra dalle, lohká ahte vásáhusat oahpaheaddjiskuvllas ledje nu lossadat, ahte «mun maŋit áiggis anán váttisin mottiin sániin čilget movt doppe obbalohkái lei. Lei hui lossat leat nuorra ja ovttat ládje vuortnuhuvvot iežas sámi duogáža geažil. Earenoamáš lossat lei midjiide geat čalmmustahtiimet sámevuođa. In duostan álo dan dahkat. Dávjá maid oahpaheaddjit njuolgut vuostá barge min. Go olbmot jearahalle sámevuođa birra, de ledje gaccat olgun dakkaviđe. Vásihin maid njálmmálaš vašuheami bargiid bealis».  ¶
Oassálaste go sámi studeanttat studeantapolitihkalaš doaimmaide/ organisašuvnnaide? Bealli mu informánttain gal ledje aktiivvalaččat: «Bargen eanas sámepolitihkalaš áššiiguin nu go riekti oažžut oahpahusa iežas gillii, sierra fága- ja oahppoplánat, eanet oahpaheddjiid geat máhttet sámegiela ja dovdet sámi diliid». Olu dákkár barggut ledje Sámi studeanttaidlihtus. Guovddáš barggut dás ledje sámi oahpaheaddjioahpu organiseren ja sisdoallu. Okta informánta lei maŋŋel vel Finnmárkku allaskuvllas, ja dalle son ovddastii sámi studeanttaid allaskuvlastivrras: «Doppe mii oktii geahččaleimmet árvalit ahte berre ásahuvvot sierra sámi allaskuvla. Dalle gal boagustedje min. Muittán ahte atnen dan hui unohassan. --- Lei guhkes politihkalaš rahčamuš ovddidit sámi servodatgažaldagaid, mat dahke vejolažžan álggahit ságastallamii ja addit ipmárdusa».  ¶
Okta informánta deattuha Álttá sámi searvi nana ladnin studeanttaide. Tore Bongo ja Ellen Marit Gaup Dunfjell leigga guovddáš olbmot dalle. Sámi ossodaga bargit, geat buohkat ledje sámepolitihkalaš aktivisttat, dárbbašedje nuorra ja áŋgiris studeanttaid. Oallugat sis gárte maŋŋel jođiheaddji virggiide. Sámi studeanttat gárte máŋgga ládje leat sámi servodaga idealisttat. Sii ledje bálggesčuollit sámepolitihkalaš bargguin. ¶
Go jearan leat go studeanttat vásihan vealaheami dahje rasismma sámi duogáža geažil Oahpaheaddjiskuvllas dehe skuvladiimmuin, de sis leat iešguđet lágan vásáhusat. Okta informántta lohká ahte sus eai leat negatiiva vásáhusat dan geažil go lea sápmelaš, ja son oaččui buriid vásáhusaid kollokviejoavkkustis, gos ledje dážat ja rivgut. Okta eará informántta ges lohka vásihan garra digaštallamiid iežas luohkás, ja lei váttis oažžut daid earáid ipmirdit sámi geahččanguovllu. Son maid vásihii njuolgut vuosttaldeami dain oahpaheddjiin geat eai bargan sámi ossodagas, maiddái soaibmama. Okta eará informánta lohká ná: «Moatte háve vásihin vealaheami oahpaheaddjiskuvllas. Oktii lei kantiinnas, okta studeanta (mearariikkalaš) guhte jearai manne mun hupmen mearrasuopmandáru go čuoččuhan ahte lean sápmelaš (son rohkkáhii mu mearrasámi identitehta), ja oktii lei okta logaldalli guhte logai ahte sámegiella ii sáhttán rehkenastot almmolaš giellan go juo nu moattes hupmet sámegiela. Son ii diehtán ovdamearkka dihte dan ahte dalle humai 95% Guovdageainnu álbmogis sámegiela beaivválaččat. Ii ge lean ávki ákkastallat suinna, go buohkat earát boagustedje mu. Dat dat lei mii sorddii mu eanemusat».  ¶
Studeanttat vásihedje maid ahte oahpaheaddjit earret sámi ossodaga ledje hui eahpesihkkarat dasa mii guoskkai sámi servodahkii, ja vásihedje maid gielddahallama: «Muhtumin gal bissehedje ságastallama sámi áššiid birra. Dáidá lean danne go oahpaheaddji balai hálddašeami massimis dan dilálašvuođas dehe ahte sus ii lean doarvái gelbbolašvuohta.» Ovdamearkkat heajos vásáhusain lea maid dákkárat: «Dat dáhpáhuvai maid moddii nu ahte fertiimet muittuhit Álttá oahpaheaddjiskuvlii ahte sámegiella lei okta oassi min oahpaheaddjioahpus. Lei oahpahusdiimmuin ahte nie dáhpáhuvai, máŋgii min ja logaldalliid gaskkas. Min mielas lei váivi ahte sámegiella ja sámi fáttát (sámi oahppit) gehččojuvvoje dego veahá earálágánin dážaid ja dáža ohppiid ektui. Mii vásiheimmet maid juste nuppe ládje, ahte muhtin logaldalli čuolai min beali ja ahte majoritehta olgguštii su, sihke studeanttat ja eará logaldallit. Ii lean beare bivnnut ovddidit sámevuođa, eai eará «68-at» ge báljo duostan dan.  ¶
Nu go ovdalis namuhin, de ledjen aiddo oahppan oahpaheaddjin 1974:s, go álgen bargui Álttá oahpaheaddjiskuvlii. Doppe biddjojin dakkaviđe jođihit prošeavtta Guovdageainnu nuoraid dili birra. Dán barggu bokte ožžon agibeaivái beroštumi sámi minoritehtii ja maid obbalaččat etnalaš minoritehtaide, etnalaš oktavuođaide ja máilmmi eamiálbmogiidda. Go dál lean čállán dán artihkkala, ja seammás dán jagi mielde manan ealáhahkii, de orru dego gierdu livččii ollašuvvan; lean ollen ruovttoluotta dohko gos álgen; čalmmit sámi álbmoga dilis. ¶
Historjá sámi studeanttaid birra Álttá oahpaheaddjiskuvllas/ Finnmárkku allaskuvllas lea dramáhtalaš historjá mas kultuvrralaš vuostálasvuođat, resursavátnivuohta ja ipmárdus das mii gáibiduvvui oažžut áigái sámi oahpaheaddjioahpu, ledje guovddážis. Diet vuostálasvuođat čuvvot čađat skuvlla historjjás 1973 rájes gitta Sámi allaskuvlla álggaheapmái 1989:s. Muhto dat lea maid historjá sámi ossodaga bargiid ovddasmanni rahčamušaid birra.  ¶
Gáldut: Berg, Kari: Fremmed fugl? Historien om Høgskolen i Finnmark 1973 – 2006. Alta 2006. Finnmárkku allaskuvlla arkiiva Odd Mathis Hætta arkiiva 6 ovddeš studeantta jearahallamat Iežan vásáhusat 1974 – 2008  ¶
Eará artihkkalat Sámi skuvlahistorjá 6-girjjis ¶
Sámi skuvlahistorjá joavdan rádjái ¶
Artihkal girjjis Sámi skuvlahistorjá 6 . Davvi Girji 2013. ¶
Don leat dál lohkame Sámi skuvlahistorjá-ráiddu guđat ja maŋimus girjji. Dát ráidu lea šaddan ollu stuorit go mii doaimmahusas ja lágádusas álggos jurddašeimmet. Barggadettiin dáinna mii leat gávdnán ollu eanet ja eambbo máŋggabealat dieđuid sámi ohppiid oahpu birra go sáhtiimet niegadit ovdalgihtii. Nu ahte mii eat loahpat dan dihte go ii leat eambbo maid muitalit, muhto go eat sáhte joatkit dán barggu agibeaivái. Ja mii oaivvildit ahte mii logi jagi bargguin ja guđain girjjiin leat addán ávkkálaš beali dán historjái. Dán girjji loahppasánis mii leat vuđolaččabut geassán dan barggu čoahkkái ja seammás čujuhan vejolaš luottaide viidáset. ¶
Dát girji álgá muitalusaiguin oahpaheaddjioahpus guđege áigodagas. Miššunáiggis 1700-logu álggu rájes háliidedje sámiid oahpahit sámi ohppiid oahpaheaddjin. Nu lei maiddái dalle go álggahedje Runášši ja Romssa seminára. Vuosttaš artihkkalis muitaluvvo dan áiggi birra ja maiddái mo eiseválddiid oainnut rivde, dasa ahte dáruiduhttináiggis eai šat oba háliidan ge sámi oahpaheddjiid, muhto baicce sin geat ledje riegádan dážan. Dattetge ledje muhtin hárve sámit geat ožžo oahpaheaddjioahpu maiddái garraseamos dáruiduhttináiggis, ja sin gaskkas lei oahpaheaddji gii geahččalii váikkuhit sámi nuoraid álgit oahpaheaddjiskuvlii. Nu son dagai ee. radiokoseriija bokte, maid mii almmuhit dás. ¶
Golmma artihkkalis mii muitalit Álttá oahpaheaddjiallaskuvllas / Finnmárkku allaskuvllas, oahpaheddjiid, ovdaskuvlaoahpaheddjiid ja buohccedivššáriid oahpus. Buot dáin artihkkaliin muitaluvvo maiddái dan birra makkár oktavuohta Finnmárkku allaskuvllas lei Sámi allaskuvllain, dan rájes go dát álggahuvvui 1989:s. Sámi allaskuvllas mis leat golmma studeantta muitalusat; guokte oahpaheaddjistudeanta ja okta sámi ofelaš, gii čuovui Sámi allaskuvlla kurssa sámi kultuvrra gaskkusteamis. ¶
Julevsámegiel ja lullisámegiel oahpaheaddjioahppu lea moaddelogi jagi leamaš Bådåddjo ja Davvi-Trøndelaga allaskuvllaid ovddasvástádus. Goappáge ásahusas lea sámegieloahpahus leamaš dušše ovtta oahpaheaddji ovddasvástádus, ja goappašat muitalit dás makkár eavttut dáin gielain leat leamaš ja leat alit oahpus. ¶
Mii de joatkit muhtin muitalusaiguin joatkkaoahpus, rávesolbmuidoahpus ja oahpus mii lea formálalaš skuvlavuogádaga olggobealde. Álbmotallaskuvllain lea leamaš iešguđetlágán rolla sámiid ektui, Solhova mearrediđolaš dáruiduhttima rájes Sámi álbmotallaskuvlla doaimma rádjái, man ulbmil lei loktet sámi nuoraid iešdovddu áiggis mas sámegielas ja sámi kultuvrras muđui ii lean makkárge sadji skuvllain. Mii muitalit dás guđa álbmotallaskuvllas Finnmárkkus ja Romssas. ¶
Duodjeoahpus lea dás muitalus joatkkaskuvllas ja maiddái earenoamáš prošeavttas formaliserejuvvon oahpuin bearrašis. ¶
Muhtin gii, nu go máŋgaset earát, ii ožžon makkárge oahpu iežas eatnigielas skuvllas, muitala dás mo son oahpai čállit sámegiela rávesolbmuidkurssas, ja maid dát lea mearkkašan sutnje. Dađistaga leat álggahuvvon sámi giellaguovddážat logenáre báikkis Norggas. Mii muitalit dás giellaguovddážiin Gáivuonas ja Moskavuonas Romssas. ¶
Sullii bealli girjjis leat artihkkalat ja muitalusat mat vuosttažettiin muitalit vuođđoskuvllas. Mii álgit Mátta-Várjjaga nuortalaččaiguin, ja joatkit skuvlamuittuiguin Bearalvágis, Unjárggas, Deanus ja Kárášjogas. Dán háve lea erenoamáš fáddán Álttá suohkan, mas mis leat olles čieža artihkkala. Dat leat sihke Álttávuona giliin ja Álttá guovddáža sámegieloahpahusas ođđaset áiggis. ¶
Romssa fylkkas mis leat dál muitalusat gaskkafylkkas, Moskavuonas ja Romssa sámeskuvllas. ¶
Nordlánddas muitala oahpaheaddji Divttasvuonas iežas vásáhusaid birra, oahppin ja oahpaheaddjin, ja dakko bokte maiddái julevsámegiela eavttuid birra vuođđoskuvllas. ¶
Dan maŋŋá mii njuiket Osloi. Vaikko doppe orrot duháhat sámit. de ii eisege leat leamaš álki addit buori sámegieloahpu sámi mánáide geat šaddet bajás doppe. Dán muitala oahpaheaddji gii guhkimus áiggi lea oahpahan sámegiela oaivegávpogis. ¶
Sámi oahppit gávdnojit measta miehtá Norgga, muhto sámegieloahpaheaddjit eai leat juohke sajis. Dalle lea čoavddus dávjá leamaš gáiddusoahpahus. Dá muitala eadni, gean mánás lea sámegiella gáiddusoahpahussan Bergenii, iežas ja muhtin eará váhnemiid ja ohppiid vásáhusaid birra. ¶
Loahpas mii jearrat makkár rolla lea oahpaheaddjiorganisašuvnnain leamaš stáhta molsašuddi skuvlapolitihka ektui. Leat go sii dorjon skuvlasámepolitihka sámiid ektui, vai vuostálastán dan? Makkár lea leamaš daid oaidnu go politihkka lea rievdán? Leat go sii vuolggahan ođđa oainnuid vai caggan? Bihtát maid mii buktit dás čájehit ahte dasa eai leat oktageardánis vástádusat, ja ahte dás, nu go máŋgga eará áššis maid mii leat gieđahallan Sámi skuvlahistorjjás, lea dárbu eanet iskkademiide ja dutkamii. ¶
Álggus leimmet jurddašan ahte 6. girjjis galge maiddái leat vel guokte stuora váldofáttá. Nubbi lei historjjálaš dokumeanttat ja artihkkalat áigodagas 1945 maŋŋá. Nubbi fas mo sámi ja dáru čáppagirjjálašvuohta lea govvidan sámi skuvladili. Dađe bahábut dát fáttát eai čahkan dán girjái, muhto sáhtát gávdnat muhtin dákkár artihkkaliid interneahtas, čujuhusas http://skuvla.info , ovttas artihkkaliiguin mat leat prentejuvvon dán girjjis.  ¶
Eará artihkkalat Sámi skuvlahistorjá 6-girjjis ¶
Oahppit máhttet unnit go ovdal ¶
Artihkal girjjis Sámi skuvlahistorjá 6 . Davvi Girji 2013. ¶
Elle Marit Eira goarru Kárášjot-gávtti. (Govva luoikan Elle Marit Eira)  ¶
Elle Marit Nilsdatter Eira (Máhte-Áslat Niillasa Elle) lea riegádan 1955:s ja bajásšaddan Jergulis Kárášjogas ja Smiervuonas Porsáŋggus. Son lea vázzán vuođđoskuvlla Kárášjogas ja orron internáhtas olles skuvlavázzináiggi.  ¶
1980 rájes son lea unnit eanet bargan Sámi joatkkaskuvllas ja boazodoalloskuvllas. Son válddii fágareivve duojis 1991 ja duoji váldofága Sámi allaskuvllas 2004:s. ¶
Lean bajásšaddan boazosápmelaš bearrašis, mii leimmet 8 máná, 5 gándda ja 3 nieidda. Mii buohkat bajásgessuimet boazodollui, dalle ii lean eahpádus maid mánát galge go gerge skuvllas. Ruovttus oahpaimet bargat buot bargguid mat guske ealáhussii vai birget. Vánhemiid jurddašeapmi lei ahte galgat birget ja dainna oahpahedje ge mánáid bargat juo unni rájes dan maid sii nagadedje. Ja varra dan dihtii ledje ge sis nu ollu mánát. Mu vánhemat maid atne árvvus go mánát ledje barggánat ja eai beasadan bargguin maid ledje gohčohallan bargat. Dan dagan ieš maid dál go lean olles olmmoš, danin go eallin ja dálostallan ii ovdán jus ii gille bargat. ¶
Go mun gergen vuođđoskuvllas de ledje mu oappát fárren eret ruovttus nu ahte moai etniin leimme guokte nissonolbmo ja bivttasteimme buot daid albmáid. Min eadni lei hui duojáris nisu, son duddjui buot maid dárbbašeimmet oaivečohkas gitta juolgevuđđui ja lea álo bargamin juoga nu. Mu áhkku orui ránnjádálus ja son maid lei hui duojár, nu ahte mun gal lean bajásšaddan dujiin ja duodji leamaš oassin mu eallimis gitta dássážii. Dat lea šaddan eallinvuohkin. ¶
Vuođđoskuvllas ohppen sihke norsk husflid ja veahá sámedujiid. Mánáidskuvllas mis lei máttarivgu oahpaheaddjin. Dalle juo gorron atnudiŋggaid nugo firkala mas ledje ráiggit gieđaide ja gym-pose masa muorranama vel gorron . Nuoraidskuvllas mis lei sámi oahpaheaddji, Marit Stueng. Sus ohppen goarrut Kárášjoga nissongahpira ja gorron dalle ee. báiddi mas ledje manšeahtat ja boalloráiggit, ja stovllain gođđen láhtteránu. Muittán dien hui bures go lei fága masa liikojin. Mus lei nu stuora beroštupmi dasa ahte gorron maiddái internáhtas ja ruovttus. ¶
Dieđusge dađistaga go duddjo ieš ja earáiguin hállá duddjoma ja dujiid birra de álo oahppá. Olmmoš oahppá juohke beaivvi, ii goassige leat visot oahppan. ¶
Vuođđoskuvlla maŋŋá bargen boazodoalus. 1976:s bessen vázzit golmmamánnosaš gođđinkurssa Kárášjogas, maid Karasjok husflidslag lágiidii. Margit Varsi dat lei oahpaheaddjin, ja son jođii miehtá Finnmárkku dákkár kurssaiguin. Gođiimet liinniid, seaidneránuid ja feara maid. Osten dalle iežan gođđinstuolu, maŋŋil lean viiddidan, nu ahte dál mus leat máŋga. ¶
Skuvlajagi 1977/78 vázzen gođđinsuorggi Sámi joatkkaskuvllas, Guovdageainnus. Ovdal lei doppe leamaš oktasaš suorgi, «goarrun ja gođđin», muhto dalle ledje sierra gođđinsuorgi, ja nubbi suorgi fas lei . Min luohkás ledje 12 oahppi, daid gaskkas leimmet dušše 3 sámi. Mis ii lean makkárge sámi duodji, oahpaimet seamma go ohppe muđui Norgga husflidsskuvllain. Mis ii lean sámegiella fágan ge. Muhto dárogiella mis lei. Dat ii lean dakkár girjjálašvuohta ja grammatihkka, muhto ávkkálaš bargu nu go mo deavdit skoviid, čállit ohcamušaid jna. ¶
Dan maŋŋil in šat máhccan olles áigge boazodollui. Náitalin, ássen Guovdageidnui, ožžon mánáid ja duddjojin go dat han lea mus eallinvuohki. ¶
Elle Marit Eira firkaliin maid son goarui álbmotskuvllas.  ¶
(Govva: Svein Lund) ¶
Elle Marit Eira čuoldá vuoddagiid.  ¶
(Govva luoikan Elle Marit Eira) ¶
Joatkkaskuvllas válde muinna oktavuođa 1980 giđa, jerre in go sáhte leat sadjásaš oahpaheaddjin ja nu mun de álgen. Ledjen diibmo-oahpaheaddjin stovlagođđimis ja jahkásaččat šadden ohcat go mus váillui pedagogihkka ii ge mus lean álggos doarvái formálalaš fágaoahppu. Álgen čoaggit báhpáriid vai mu máhttu lea maid dohkálaš. Mun válden jahkásaš duodjeoahppu Sámi allaskuvllas 1989:s ja fágageahččaleami duojis fas 1991:s. ¶
Nu mun jotken ollu jagiid ja ožžon fásta barggu 1994:s, go pedagogihka válden Álttás, Finnmárkku allaskuvllas. ¶
1980-logus rievdaduvvojedje oahppoplánat, gođđin- ja goarrun-surggiid sadjái bođii sámi duodji. Dan rájes leat leamaš sápmelaččat geat oahpahedje duoji. Ledje muhtumin moadde rivgu maid dan ossodagas, muhto sii oahpahedje vuosttažettiin sárguma, hápme- ja ivdneoahpu. ¶
Mii oahpaheaddjit ráhkadeimmet oahppoplánaid golbma jahkásaš duodjeoahpuid várás. Lei duođaid hástalus ráhkadit oahppoplána, ja leimmet oalle duhtavaččat dainna. Muhto ádjánii guhká oažžut departemeantta dohkkehit dan. Departemeanttas ii oktage diehtán maidege sámi duoji birra. Boađus lei ahte oahpaheimmet máŋga jagi gaskaboddosaš oahppoplána mielde. ¶
Leimmet bures boahtán johtui, de hal norgga eiseválddit fuobmájedje ođastusa mii gohčoduvvui Reform 94. Mii vikkaimet vuosttildit dien, ja mun čállen daláš oahpahusministerii Gudmund Hernesii reivve. Ja soai ovttain nissonolbmuin bođiiga min guossái joatkkaskuvlii, gos mii dan čoahkkimis geahččaleimmet čilget mii lea sámi duodji ja manne fertet doalahit dan golmmajahkásaš duodjeoahpu. Muhto ii ábuhan, ja muittán vel ovdal go vulge guossit de dajai dat vuoras áhkku gii lei Hernesa fárus ahte livččii galgan dalle maiddái vejolaš válljet duoji válljenfágain go son lei nuorra ja váccii skuvllaid. Dalle gal nu vuolláneimmet go ii lean ádden maid mii leimmet viggan muitalit sutnje. ¶
Stuorámus erohus lei nu ahte šadde unnit vuođđokursat.  (hábmen) vuođđokurssa vuollái gulle sii geat áigot joatkit dujiin, vuoktačuohppin jna. nuppi jagi. ¶
De šattai nu ahte vuosttaš jagi galge oahppit beassat oahpásmuvvat buot lágan ávdnasiiguin vai de leat guoskkahan buot daid ávdnasiid mainna de galget joatkit nuppi jagi. Oahppit eai galgan ráhkadit atnudiŋggaid, dušše fal stoahkat ávdnasiiguin ja ivnniiguin. Dat lea áibbas sámi árbevieru vuostá, mas mii mánnávuođa rájes oahppat ráhkadit ávkkálaš diŋggaid. Dat maid bilida ohppiid movttiidahttima. Mii oaidnit ahte sii vuosttažettiin beroštit buvttadusas, ii ge bargoproseassas. ¶
Dábálašfágaid sisdoallu ii lean šat dat mii gullá fágii maid oahppit ledje válljen, sisdoallu galggai leat seammalágan buot vuođđokurssain. ¶
2006:s bohte fas ođđa oahppoplánat. Dál ii šaddan nu stuora erohus duodjái go ovddit ođastusas. Lea ain nu ahte vuosttaš jagi lea hui oppalaš hábmenfága. Nubbi jahki gohčoduvvo dál «duodji ja design», muhto dat lea vuosttažettiin nammaerohus. Sisdoalus ii leat nu stuora erohus. Mii leat álo ođastan ja ráhkadan ođđa málliid ja ođđa ávdnasiid geahččaladdan duddjot, vaikko mii leat gohčodan dan hábmemin, eat ge geavahan eŋgelasgiel sáni design. ¶
Sámi joatkkaskuvlla ja boazodoalloskuvlla duodjeoahpus: Njeallje ceahki gámaduddjomis.  ¶
(Buot govat: Elle Marit Eira) ¶
Ferten dadjat ahte min oahppit eai olle nu guhkás duojis go mu mielas galggašedje. Dasa leat moadde siva. Okta lea oahppoplánat mat gáibidit ahte galget oahppat veahá duos dás ja addet unnán áiggi oahppat atnuduoji bures. Nubbi lea ahte eanaš oahppit geat álget joatkkaskuvlla duodjesuorgái máhttet hui unnán giehtabargguid ovdalgihtii. Sii eai leat šat oahppan duddjot ruovttus eai ge vuođđoskuvllas, ja danin mii fertet álgit álggu rájes. Sii gal dábálaččat dovdet sámi kultuvrra, ja dihtet veahá duoji birra, muhto máhttet unnán teknihkaid, eai ge máhte nu ollu fágadoahpagiid. Ferten maiddái mieđihit ahte buot ohppiin ii leat nu stuora beroštumi duodjái ge. ¶
Mis ii leat dakkár váldooahppogirji duojis, eat dárbbaš ge mu mielas. Gávdnojit ollu girjjit duoji birra, maid mii sáhttit geavahit, nu ahte mii birget daiguin. Sárgun-hábmen-ivdnen-fágas mii geavahit dábálaš dárogiel girjjiid. ¶
Náhkkebargu ja erenomážit sisteráhkadeapmi lea dehálaš oassin dipmaduojis, ja mii galgat oahpahit buot bargoproseassaid álggu rájes. Danin mii dárbbašit buori njuoskalanja, mas beassat bargat dákkár bargguid, ja doppe ferte leat buorre áibmonjiellan ja čáhcerusttet. Dál ii leat mis dohkálaš dilli, ja dál hálddahus lea biehttalan min geavaheamis njuoskalanja navildeapmái, go áibmonjiellanrusttet ii doaimma. ¶
Maŋimuš jagiid leamašan sihke dárogiel ja sámegiel oahppit duodjeluohkás ja de dalle ferte oahpahus mannat sihke dáro- ja sámegillii, muhto dađibahábut de dolket sámegiel oahppit, geat leat guovttegielalaččat, gullat dan seamma guovtti geardde ja sihtet de oahpahit dušše dárogillii. Dál mun oainnán duodjeoahpahusa dáinna lágiin ahte dál lea áigi sirret luohká giela mielde, jus min sámi nuorat galget beassat oahppat duoji iežaset gillii ja jođáneappot ovdánit dáinna lágiin. ¶
Skuvla láve čiŋadit duodje- ja boazodoallooahppofálaldagain ja dávjá daddjojit diet guokte fága leat dat «leavgaskiippat» skuvllas ja mat dagahit skuvlla erenoamážin eará skuvllaid ektui. Lihkká ii dahkko mihkkige erenoamážiid dien guovtti fálaldaga hárrái. Nu go mun lean namuhan ovdalis de lea áigi dál juolludit eambbo ruđa dieid oahppofálaldagaide mat leat kulturguoddit, identitehtaguoddit ja čielga sámi fágat, vai min sámi nuorat galget beassat oažžut oahpu iežaset gillii alcceseaset gullevaš fágain maid eai šat oahpa ruovttus nu go ovdal. ¶
Mun jurddašan maid dan ahte dál lea áigi eambbo suodjališgoahtit árbevirolaš duoji maid ja guovlluid erohusaid ja fokuseret daidda, go min servodat manná nu johtilit ahte mii soaitit vajálduhttit ja massit olu iežamet kultuvrras ja árbevierus. ¶
Otná sámi servodagain leat ollugat geat designejit ođđamállet dujiid ja ollugin ii leat vuođđomáhttu ge duojis, maid čielgasit oaidná sin buktagiin. Mun oainnán dien ođasteami dego goarádussan duodjái. Lea áibbas ortnegis ahte mii fertet atnit earalágan ávdnasiid go ovdal, muhto de heivehit daid, ja dasa de dárbbašuvvojit duodje-vásáhusat ja hárjáneapmi. ¶
1994 rájes lea duojis seamma ortnet go buot eará fidnofágain: Guokte jagi skuvla ja guokte jagi oahpahallin. Duojis lea árvu ng.  gaskkas, mii mearkkaša ahte fitnodagat mat váldet vuostá duodjeoahpahalliid ožžot eanet doarjaga go eará fágain. Buorre daidda geat duođas háliidit oahppat duddjot. Guovtti jagis gal geargá oahppat oalle olu duojis ja duddjot maid. Mus lea alddán maid leamaš oahpahalli dás moadde jagi dassá. ¶
Ovdal lei sierra oahppokantuvra duojis, dál das lea sihke duodji ja boazodoallu. Dát kantuvra lea dáppe Guovdageainnus ja mun bargen doppe 2009/10. Dalle galgen ee. fitnat duodjefitnodagaid luhtte ja dárkkistit ahte oahpahallit ožžot oahpahusa fágaplánaid mielde. Muhto vásihin ahte buohkat eai váldán dan oahpu doarvái duođas, ja dat guoskkai sihke oahpahalliide ja sin bagadalliide. ¶
Eará artihkkalat Sámi skuvlahistorjá 6-girjjis ¶
Skuvlamuitalusat Kárášjoga vuođđoskuvllas 1950–90-loguin ¶
På norsk ¶
Artihkal girjjis Sámi skuvlahistorjá 6 . Davvi Girji 2013. ¶
Kárášjoga skuvla 1960-logus . (Govva luoikan Sámiid Vuorká-Dávvirat)  ¶
Ann-Silje Guttorm lea jearahallan iežas váhnemiin Samuel John Nilsen Antis ja Elen Marit Johnsdatter Guttormas sudno skuvlahistorjjá birra. Goappašagat leaba vázzán Kárášjoga vuođđoskuvlla, nugo Ann-Silje maiddái lea dahkan. Váhnemiin lea 10 jagi gaska, nu ahte eaba leat seamma áigodagas leamaš vuođđoskuvllas. Muhto goappašagat leaba bajásšaddan boazodilis, nu ahte sudno váhnemat eai lean márkana lahka birra jagi.  ¶
Dáid muitalusaid son lea álggos čállán pedagogihkabargobihttán Sámi allaskuvllas čavčča 2009. ¶
 ¶
Kárášjoga skuvla maŋit áiggis. (Govva: Aud Lodden Boine) ¶
Samuel John N. Anti (Govva: Ann-Silje Guttorm)  ¶
Samuel John Nilsen Anti, Ristina Jovnna, født i Karasjok 1951. Han har alltid jobbet i reindrifta, slik som foreldrene sine. Han har ikke annen utdanning enn grunnskolen, og i 1974 gikk han et år på Statens reindriftsskole i Kvæfjord i Sør-Troms.  ¶
Samuel John Nilsen Anti, Ristina Jovnna, riegádan 1951:s Kárášjogas. Son lea agibeaivve bargan ieš maid boazodilis nugo su váhnemat. Sus ii leat go vuođđoskuvla ja 1974:s son váccii ovtta jagi Stáhta boazodoalloskuvlla Giehtavuonas Mátta-Romssas.  ¶
Mu áhčči álggii vuođđoskuvlii 1958:s. Dalle ii gávdnon gal vuos sámegiella sierra fágan. Áhčči muitala ahte dan maid son muitá lea ahte vuosttas jagi lei sis rivgu oahpaheaddji gii lei oahppan sámegiela rávesolmmožin, Anna Mørk lei su namma. Muhto dan jagi sii eai ollen vuos earágo stoahkat, lávlut ja máinnastit. ¶
Badjemánáid váilevaš dárogiella Eai dalá badjeolbmuid mánát hálddašan obanassiige dárogiela, eai dalle ge go álge vuođđoskuvlii. Muhto lihká lei oahpahus dárogillii. Dat dagahii ahte mánát dušše čohkkájedje luohkkálanjas ja guldaledje oahpaheaddji gii hálai dárogiela beaivvi njuolgut, muhto eai mánát ipmirdan maid son hálai. Ja jus mánát ieža gaskaneaset háleštedje sámegillii, de ožžo dieđu «ikke bråk» – «állet rigere». ¶
Viđat luohkás lei sis fas sámegielat oahpaheaddji, lei Kristian Nymo su namma ja lei sápmelaš ja gilis eret. Áhčči muitala ahte dat oahpaheaddji oahpahii sin sámegillii, vaikke ii lean sus oba lohpi ge. Ammal oahpaheaddji oinnii ahte eai mánát birgehallan oahppat áktánasat vierrogillii. Son oahpahii ja čilgii visot sámegillii, historjjálaš fága muitá mu áhčči buoremusat. Ja son maid jáhkká ahte dát jahki ja oahpaheaddji dagahii dan ahte sii ohppe dan maid sii ohppe skuvllas, go oahpahus dán jagis lea sus ain odne mielas ja dan rájes lea son beroštan máilmmehistorjjás. ¶
Dán jagi maŋŋá ledje fas beare dárogielat oahpaheaddjit sis, ja visot oahpahus lei vuot dárogillii. Muhto mánát ledje dál veahá oahppagoahtán dárogiela, go ledje beassan sámegieloahpaheaddjin jagi sagastallat. ¶
Áhčči maid muitá erenomážit ovtta oahpaheaddji gii lávii bottus fáktet hállet go mánát sámegillii, ja jus de gulai muhtima hállamin sámegiela, de son viehkalahtii dan máná. Dat mánát geat váldojedje gitta, sii ráŋggáštuvvojedje muhtin láhkai, eanaš hevii son fanahii sin beljiid. Su gohčodedje «geađge-bohkkán» go dárogillii lei su namma Steinbukk, muitala áhčči. Lean dál ieš gávnnahan ahte su albma namma lei gal Sigmund Steenbuch. [1] ¶
Nuoraidskuvllas sis lei ain dárogiella váldogiellan. Muhto dál sii besse válljet guovtti fága gaskka, nammalassii ođđadárogiela ja sámegiela gaskka. Dađi bahábut ledje oahppit mánnávuođa rájes jo ruovttus oahppan ahte eai hal sii gal dárbbaš dán oahpu maid skuvllas ohpet. Erenomážit boazosápmelaččaid mielas lei dát oahppu dušši, go sin mánát han galggašedje viidásat bargat boazodoaluin. Ja maid vel boazodoalus ge dárogielain, norgga historjjáin, matematihkain jna.? ¶
Nu ahte ohppiid oaidnu skuvlii ja ohppui lei diehttelasat seamma go váhnemiin, ja nu go mu áhčči muitala de olusat válljejedje ođđadárogiela ovdalgo sámegiela, justa dan dihtii go ođđadárogielat oahpahus lei heittohat. Ja dat ahte lei heittohat, mearkkašii ahte lei unnánat bargu diimmuin, olu friddja, olgun besse baicce vánddardit ja márkanastit. Ii dieđe manne lei nu, muhto soittii leat dat ahte oahpaheddjiin ii lean dat gelbbolašvuohta obanassiige oahpahit ođđadárogielas. ¶
Nu go dás bajábealde namuhin de lei boazosápmelaččain oainnat vuos dat oaidnu ahte skuvla lei duššin sin mánáide. Meinejedje ahte nu guhká go eai oahppan boazodoalu bargguid birra skuvllas, de ii gohčoduvvon dat oahppun. Go ovtta láhkai de lei skuvla dego rivven sis bargiid, geat galggašedje oahppat bargat ja bajásšaddat bearrašii veahkkin, sihke ruovttus ja meahcis. Gándamánát galge oahppat ealu guođohit, merket misiid, njuovvat jna. Ja nieidamánát fas ruovttubargguid nugo duddjot, málestit, mánástallat, guođohit ealu jna. Muhto go šattai bággu buohkain skuvlii, de ii lean šat dat seamma vejolašvuohta veahki oažžut mánáin. Ja daid háviid go mánát ruovttus finastedje, de váhnemat eai ollen oahpahit sin nu olu go muđui livčče. Mánát eai maid beroštan skuvllas ja oahpus dalle stuorrát, nu ahte lávejit olu «skulket». Lei hui dábálaš ahte dan dahke, ja lei maid ulbmil sis skulket nu ollu go vejolaš. ¶
Mánát šadde ruovttus vuolgit jo go ledje čiežajahkásaččat ja álgit skuvlii, ja eanaš mánát šadde orrut internáhtas. Ja nu šattai mu áhčči ge dahkat go son lei mánná. Muitala ahte dat dálueamit lei rivgu ja hálai dárogiela, ja sii galge gohčodit su «husmor». Ledje gal muhtin biiggát geat hálle sámegiela maid, muhto ledje maid biiggát geat ieža ledje sápmelaččat geat eai vuollánan hállat sámegiela. Go mánát ledje ruovttuin fitnan luomus, de lávejit biiggát sin juohke háve bassat ja gohčodedje sin dihkkebadjeolmmožin. ¶
Mu áhčči jáhkká ahte biiggát danin dárostedje go dárogiella lei nu fiinna giella dalle, ahte biiggát ledje iežaset mielas nu fiidnát go dárostedje. Lei maid stáhtus dan áigge dárogiela máhttit, ja erenomážit márkanis ja dáloniid gaskkas. Ja eanaš dálonat lonuhedje goarggu maid dan «Jordsalgsloven» maŋŋá 1902:s, go oste eatnama de válde eatnama nama goargun baicce, mat diehttalas ledje dárogielat namat. Boazosápmelaččat ledje hui lojálat iežaset gillii ja duogážii, eaige nu go dat «fiinna dálonat», nu mo boazosápmelaččat gohčodedje sin. Ja dalle cielahedje dálonat boazosápmelaččaid, gohčodedje sin dihkkediŋgan, duolvan, meahcceeallin, vilda olmmožin jna. Áddedmis de lea ain veahá vašši dalá boazosápmelaččaid mánáin dáloniidda, cielaheame dihte sihke internáhtas ja eará sajiin. Áhčči muitala ahte lei nu buorre ja ráfálaš boahtit ruoktot bearraša lusa dahje dohko gos dal eallu lei justa dalle. Porsáŋgguvuotnagáttis ii lohkan nu vearrái go Kárášjogas márkanis, go doppe ledje sis verddet geat ledje mearrasápmelaččat ja sis ii lean vašši sidjiide muhto baicce ovttasbarge. ¶
Elen Marit J. Guttorm (Govva: Ann-Silje Guttorm)  ¶
Elen Marit J. Guttorm, Jovnnin-Pier-Jovnna-Elle, lea riegádan 1961:s Kárášjogas. Maŋŋá vuođđoskuvlla son váccii jagi Handel- og kontor-fága Narvikas 1976:s, Sámi álbmotallaskuvllas Kárášjogas 1979:s, dearvvašvuođa- ja birasfága Sámi joatkkaskuvllas Kárášjogas 1983–85, dábálašfága Sámi joatkkaskuvllas 1985–87 ja buohccedivššárfága Finnmárkku allaskuvllas Hámmárfeasttas 1987 rájes.  ¶
Mu eadni álggii vuođđoskuvlii 1968:s, son maid Kárášjogas. Lei vuosttas jahki ahte sámegiella lei sierra fágan Kárášjoga vuođđoskuvllas, jagi ovdal ledje Rájá skuvllas álgán sámegieloahpuin. Vuosttaš ja nuppi luohkás lei sis sámegielat oahpaheaddji, Odd Mathis Hætta, ja eadni ii máhttán go «ja» ja «nei» dárogillii go bođii márkanii. Muhto vuosttaš jagi eai dahkan eará go stohke ja máinnastedje sii ge. Eai dalle gal vel gávdnon vuos sámegiel oahppogirjjit. Eai eatnis lean dušše sámegielat oahpaheaddjit, dárogiella lei ain dat váldo oahppangiella. ¶
Maiddái son lei boazosápmelaččaid mánná, ja orui internáhtas moadde jagi. Dassái go oappát šadde doarvái boarrásat ahte sáhtte váldit ovddasvástádusa unnit oappáin ja vieljain ruovttus, dan botta go váhnemat ledje davvin ealuin johtimin. Eadni muitala ahte eai dalle lean šat nu vearrái internáhta biiggát sin vuostá, ja sus gal ledje lihká oappát ja vieljat doppe máŋga, mii lei hui stuorra jeđđehussan. ¶
Eadni muitala ahte sis álggii 5. luohkás juo eaŋgalasgiella, eai lean vuos eai dárogiela ge oahppan albma láhkai. Gávccát luohkás besse sii ge válljet ođđadárogiela ja boazodoallofága gaskka. Eadni válljii boazodoallofága go lei boazodoallobearrašis bajásšaddan oahppan dihte daid bargguid maid ii ollen ruovttus oahppat. Muhto oahpaheaddji han lei dáluolmmoš, Hans Nergård, ja ii hal son gal diehtán olus boazodilis. Nu ahte šattai nu ahte oahppit eanaš váccašedje tuvrraid, ja eai dan ge bargan meahcis muhto márkanis. ¶
Ann-Silje Guttorm (Govva luoikan Ann-Silje Guttorm)  ¶
Ann-Silje Guttorm, Ristena-Jovnna-Ánne, lea riegádan 1982:s Hámmárfeasttas, muhto bajásšaddan Kárášjogas boazodoalobearrašis. Ii lean go jagi mánáidgárddis, go lei nu lihkolaš ahte beasai ruovttus áhkus luhtte bajásšaddat, ja ii dárbbašan ii Astoáiggefálaldahkii (SFO) ge searvat maŋŋá skuvlla. Kárášjogas váccii vuođđoskuvlla, joatkkaskuvlla son váccii Kárášjogas, Leavnnjas, Álttás ja Hámmárfeasttas. Ja dál (2009) lea son vuosttas jagi ovdaskuvlaoahpaheaddjistudeanta Sámi allaskuvllas Guovdageainnus.  ¶
Mun vázzen johttisámiidluohkás gitta nuoraidskuvlla rádjai, lei álggos F-luohkká, muhto rievdaduvvui Á-luohkkán. Muhto ii mis lean gal earálágan oahpahus dan dihtii, lei dušše duogáš earálágan go dálu- ja dážaluohkáin, ja dat nu gohčoduvvon várreskuvla mii lei ovtta láhkai skuvlasirdin várrái leaš dal leamaš giđđajohtin, mearkun, njuovadeapmi jna. ¶
Mun muittán erenomážit ovtta oahpaheaddji mánáidskuvllas, gii lávii muhtimin boastut dadjat muhtin sámegiel sániid, vaikko lei dálusápmelaš Kárášjogas eret. Mus lei dáhpi njulgestit su giela ja de mu gevven de feaskárii čuččodit. Ii goassige namuhan ahte mus lei riekta, muhto láve álggos riŋgestit áhččái ja muitalit ahte dál lea su nieida vuot njálbmon. Áhčči láve jearrat maid dat su nieida lea ges lohkan boastut dál, ja oahpaheaddji dieđusge muitala maid. De láve áhčči boagustit ja lohkat ahte ii hal diet leat njálbmut, muhto njulget, ja son ii vuollán gal ráŋggáštit dien dihte. Nu ahte mun dieđusge jotken iežan njulgenhommá go gullen áhčis ahte ii dat lean gal boastut. Ja oahpaheaddji ii šat maŋážassii gillen riŋget áhččái ja heittii mu ge feaskárii bidjamis. In dalle gal eará go veahá bealkkahallen, muhto dan mun gal girden. ¶
Lei gal nuoraidskuvllas maid mus okta diekkár sámegieloahpaheaddji. Son maid lávii muhtin sámegiel sániid lohkat boastut, ja mun njulgestan, ja bealkkahalan. Geahččalii seamma taktihka go mu oahpaheaddji mánáidskuvllas, ruoktot riŋget mu váhnemiidda, muhto ii son ge joavdan dainna áššiin guhkás. Okta eará sámegieloahpaheaddji gal rámidii mu ja logai mu čeahppin ja lojálan iežan eatnigillii, go válden vara das. ¶
Mis ledje eanaš girjjit dárogillii, earretgo sámegielfágas dieđusge. Muhto oahpahus gal lei sámegillii, ja álgojagiid mii čáliimet dušše sámegillii, muhto nuoraidskuvllas go mis šadde eanet čállinbarggut de čálligođiimet dárogillii. Dagaimet dan go girjjit ledje dárogillii, ja lei maid álkit vástidit gažaldagaid girjjiin dárogillii. Lihká lei ain stuorra oassi oahpahusas sámegillii, erenoamážit ságastallan, nu guhká go ledje sámegielat oahpaheaddjit. ¶
Sihke mun ja mu váhnemat vácciimet Kárášjoga vuođđoskuvlla, ja jus dáid muitalusaid buohtastahttá de ipmirda ahte lea juohke áigodagas erohusat. ¶
Áhčči lei dan garraseamos ja vearrámus dáruiduhttináigge skuvllas, goas oahpaheaddjit ja internáhta biiggát barge visot dan ahte dáruiduhttit sámi mánáid. Ledje dieđusge muhtimat geat eai lean nie heaŋgasan dan dáruiduhttinpolitihkkii. ¶
Eatni áigge ledje juo veahá ložžen, muhto eai eisege vuos áibbas ložžen. Lei easkka vuosttaš joavku geat ožžo sámegiel oahpahusa ja oahpaheaddji Kárášjoga vuođđoskuvllas, ja dat lei dušše daid álgo jagiid skuvllas. Dás sii jotke eanaš oahpahusa dárogillii ja ain lei internáhtakultuvra. ¶
Mus lea leamaš fas áibbas eará vásáhus, ii lean dušše sámegieloahpahus ja -oahpaheaddjit, muhto lei maid johttisámiidluohkká. Ledje maid smávvát álgán sámegiel oahppogirjjit maid almmuhuvvot. Ja dalle ledje jo lága mielde sámi mánáin rievttit sámegiellii oahpahusgiellan vuođđoskuvllas. Nu ahte mus gal lei vuođđoskuvllas sullii seamma dilli go otná ohppiin. ¶
[1] Sigmund Steenbuch muitala iežas vásáhusain Kárášjogas Sámi skuvlahistorjá 1-girjjis. (doaim.) ¶
Eará artihkkalat Sámi skuvlahistorjá 6-girjjis ¶
«– Dál ohpposet dárogiela» ¶
På norsk ¶
Artihkal girjjis Sámi skuvlahistorjá 6 . Davvi Girji 2013. ¶
Silje Muotka, 2008 (Govva: Kirsti Guvsám)  ¶
Silje Karine Muotka (r. 1973) váccii vuođđoskuvlla Čáhcesullos, Unjárggas ja Skjåkas, joatkkaskuvlla váccii Čáhcesullos ja lea studeren juridihka, sámi kulturmáhtu ja ealáhusovdáneami Romssa universitehtas. Son maid studerii prošeaktajođiheami Gávpeallaskuvllas BI ja jođihanfága Bådåddjo allaskuvllas. Son lea ovdal bargan Romssa fylkkasuohkanis ja dál bargá beaivválaš jođiheaddjin Finnmárku allaskuvlla vuovdinbálvalusguovddážis. Son lea 1990 rájes doaibman Norgga Sámiid Riikkasearvvis (NSR), ja leamaš nuoraidlávdegotti, Unjárgga sámenuoraid searvvi, Romssa sámiid searvvis ja NSR:a jođiheaddjin. 2009 rájes son lea leamaš sámediggeáirras ja jođihan Sámedikki bajásšaddan-, ovddasmoraš- ja oahpahuslávdegotti.  ¶
Son čállá vásáhusaidis go barggai oččodit sierra luohká vuosttašgielagiidda Álttás. ¶
Muhtin čakčabeaivvi jagis 2008 moai Anne Britt Klemetsen Hættain čuččodeimme das Álttá siidda mánáidgárddi olggobealde ja ságastalaime munno mánáid skuvlaálgima birra boahtte skuvlajahkái. Moai álggiime humadit sámegieloahpahusa birra ja hástalusaid mat sáhttet leat skuvllas organiseret sámegieloahpahusa ja diibmoplánaid heivehit. Munno sáhka lei olu dan hárrái ahte giellabiras lea sakka maŋás mannan go lea dušše okta oahppi geas lea sámegiella vuosttašgiellan dárogielat luohkás, ja man hástaleaddji dat dilli sáhttá leat. ¶
- Mun sávašin ahte mis Álttás livččii oahpahusfálaldat sámegillii mun dadjen, ja čujuhin oahpahusláhkii man vuođul lea nu ahte sáhttit ovddidit gáibádusa oažžut dán oahpahusa jus leat logi oahppi geat dáhttot dán oahpahusa. – Juo, manne mii eat daga dan dasto? Dajai Anne Britt. Dát lei álgu – ja dát jurdda šattai maŋŋil duohtavuohtan. Moai ean dalle diehtán man stuora bargu dat šattai, ja buorre hal dat lei. Gii bat dan máhtii árvidit ahte dan riikkas mas dárogiella ja sámegiella daddjojit leat ovttadássásaš giellan, ain lea dan láhkái ahte skuvlafálaldat mas oahpahus lea sámegillii, lea nu váddása duohken sidjiide geat háliidit dán oahpahusa?  ¶
Oahpahuslága §6-2 dadjá ná: Sámegieloahpahus vuođđoskuvllas Sámi guovlluin lea buot vuođđoskuvlla ahkásaččain riekti oažžut oahpahusa sámegielas ja sámegillii. Olggobealde sámeguovlluid lea unnimusat 10 oahppis ovtta suohkanis geat háliidit oahpahusa sámegielas ja sámegilli, riekti dan oažžut nu guhká go joavkkus ain leat unnimusat guhtta oahppi. ¶
Sullii juovllaid áigge 2008 moai Anne Brittiin válddiime oktavuođa sámi mánáidgárddi váhnemiiguin muitalit vejolašvuođa oažžut sámegillii oahpahusfálaldaga. Mun čállen reivve váhnemiidda ja bivden vástidit juovlamánu 15.beaivái 2009 ahte leago sis beroštupmi sámegielluohká ásaheapmái. Vástádusain bođii ovdan ahte čieža máná hálidit sámegillii oahpahusfálaldaga. ¶
Mii doalaimet váhnenčoahkkima 20.01.2009 Álttá siiddas ja ovdagihtii almmuheimmet aviissain mas geažuheimmet ahte áigumuš lea kártet leago beroštupmi dákkár oahpahusfálaldahkii suohkanis. ¶
Anne Britt Klemetsen Hætta ja Silje Muotka vuolggaheigga barggu Álttá sámegielluohkáin. (Ávvir 23.01.2009)  ¶
Dás fuomášeimmet ahte sámegieloahpahusa beroštumi ii lean nu álki kártet stuorebuš báikkis nu mo Álttás. Lei váttis diehtit guđet mánát ja váhnemat, earret sin geat Álttá siidda mánáidgárddis leat, čájehit beroštumi dákkár fálaldahkii, ja lei maid váttis addit čielga dieđuid mainna lágiin fálaldat sáhttá šaddat. Ollu váhnemiin ledje gažaldagat maid moai ean sáhttán vástidit. – Makkár skuvllas fállojuvvo fálaldat? –Man olu ohppiide lea fálaldat? – Leatgo oahpaheaddjit? Dát eahpesihkkaris dilli dáiddii leat oktan sivvan manne lei váttis oažžut doarvái ohppiid ja váhnemiid searvat gáibidit suohkanis dán fálaldaga. ¶
Ovdal go mii váhnemat deaivvadeimmet, de leimme moai leamaš oktavuođas sámi váhnenfierpmádagain, oalle ođđa váhnenorganiseren fierpmádat maid Nina Hermansen jođihii. Sii oassálaste min váhnenčoahkkimis ja čájehuvvui ahte sii ledje buorit veahkeheaddjit almmolaš digaštallamis mii dađistaga bođii min sávaldaga hárrái ahte oažžut oahpahusa sámegillii min vuosttašgielat sámi mánáide. ¶
Mii attiimet čađat dieđuid Sámediggái min barggus ja sávaldagas. Čoahkkimis mii dollui váhnemiiguin, oassálasttii maid Sámedikki oahpahusossodat. Sámediggi muitalii ahte skuvlaeaiggádiid ii sáhte stivret das mo sii láhčet dili ja oahpahit sámegielas ja sámegillii, muhto Sámediggi sáhttá dákkár gažaldagain leat ráđđeaddin suohkaniidda. Vaikko mis eai leange vel doarvái čálalaš dieđiheamit ahte leat logi oahppi geat dáhttot oahpahusa sámegillii Álttás, de aŋkke válljiimet ohcama sáddet Álttá suohkanii. Ohcan čállojuvvui gávcci oahppi várás 21.01.2009. Mii diđiimet ahte suohkanis lea vejolaš mearridit fállat oahpahusa vaikko eai leatge logi oahppi geat bivdet dán fálaldaga. Mii sávaimet ahte skuvlaeaiggát sáhtášii veahkkin kártet dán skuvlafálaldaga hárrái. Dat livččii oallut váhnemiidda dovdon positiiva dahkkun jus suohkan livččii čájehan dáhtu álggahit fálaldaga. Dalle mii eat diehtán maidege das makkár digaštallan buollái dán skuvlafálaldaga birra almmolašvuođas. ¶
Moai Anne Brittiin bivddiime čoahkkima suohkana politihkalaš njunnošiiguin. Dat čoahkkin lei guovvamánu álgogeahčen 2009. Čoahkkimis ledje suohkanhálddahusa ja politihkalaš ovddasteaddjit. Doppe čilgejuvvui ahte čuožžilit iešguđetlágan hástalusat sierra sámi skuvlabire ásaheami oktavuođas. Namuhuvvui ahte skuvllat Álttá guovddážis leat gáržžit. Dasa lassin hubmojuvvui makkár golut šaddet jus smiehttagoahtá sierra sámeskuvlla Áltái cegget. ¶
Dađistaga dieđihedje logi oahppi fálaldahkii, muhto okta sis gii fálaldaga hálidii, ii lean vel fárren Áltái. Lei okta bearaš gii dáhtui fárret Áltái ovdal go skuvla álgá. Suohkanhálddahus lei iskan ášši vuđolaččat, ja ášši meannuduvvui suohkanis mánáid ja nuoraid lávdegottis, mas evttohuvvui ásahit sámi skuvlabiire. Midjiide dieđihuvvui 16.03.2009 ahte Váldolávdegoddi lei meannudan min sávaldaga sámegiela hárrái. Álttá suohkanhálddahusa e-poasttas daddjui ná: ¶
«Váldolávdegoddi válljii hilgut ohcama dainna ákkain ahte leat dušše 9 oahppinama geat orrot Álttás. Váldolávdegoddái ledje addojuvvon 10 nama, muhto okta dain mánáin lei ohcamis daddjon ahte orru eará suohkanis. Váldolávdegoddi hilggui ohcama čujuhettiin láhkatekstii, danin go dušše 9 mánás geat ledje ohcan, lei orrunbáiki Álttás. Váldolávdegoddi muitalii njálmmálaččat ahte sii dieđusge leat mielas ođđa ohcamii go lohku lea 10.»  ¶
Moai geat leimme ášši álggaheaddjit sáddiime 17.03.09 preassadieđáhusa mas earret eará lei dát sisdoallu: ¶
Go dát okta mánná dieđiha fárrema Áltái geasi lagabui, de mii váhnemat ain doalahit min gáibádusa oažžut oahpahusa sámegielas ja sámegillii dan vuoigatvuođa vuođul maid oahpahusláhka addá. – Mii eaktudit ahte suohkan njulgestaga galgá addit fálaldaga sámegielas ja sámegillii danin go váldolávdegottis ii sáhte leat váldi politihkalaš mearrádusain rihkkut oahpahuslága.  ¶
Dán maŋŋil Sámi váhnenfierpmádat, Eva Josefsena bokte, čálii Finnmárkku fylkkamánnii reivve beaiváduvvon 18.03.2009 jearaldagain ahte leago oahppi ássansuohkan dán áigodagas mii sáhttá leat ággan hilgut gáibádusa mii áššis lea. Fylkkamánni vástidii e-poasttas beaiváduvvon 20.03.2009: ¶
Láhkagáibádus boahtá fápmui go unnimusat logi oahppi suohkanis bivdet oahpahusa sámegielas ja sámegillii. Gáibádusa sáhttá ovddidit vaikko goas jagis, muhto suohkana plánema ja eará dáfus ii dáidde sáhttit álggaheami gáibidit dallánaga. Lea dárbu plánenáigái. Du váldogažaldat ahte galget go unnimusat 10 oahppi geat fertejit orrut suohkanis ovdalgo láhkagáibádussii čujuhuvvo. Vástádus lea juo, nu lea. Suohkan gii lea skuvlaeaiggát, sáhttá hilgut gáibádusa jus leat unnit go 10 oahppi. Plánejuvvon fárren Áltái sáhttá «gopmánit» ja suohkan dárbbaša realitehtaide doalahit.  ¶
Dán áššis lea jierpmálaš suohkaniin gulahallat ja nu ráhkkanahttit suohkana ahte boahtá vel okta oahppi gii dáhttu oahpahusa sámegielas ja sámegillii. Muhtinládje sáhttá plánen álggahuvvot. ¶
De duođas buollái digaštallan fálaldaga ektui báikkálaš aviissain ja medias. Earret eará dajai Álttá suohkana váldolávdegotti Otto Erik Aas (SG), ahte go ásaha luohká mas oahpahuvvo sámegillii, sáhttá dat dahkat ahte fálaldat dan birrasiid 400 eará oahppái geat oahpahuvvojit sámegielas, ferte gáržžiduvvot hárvvet skuvllaide. Oanehaččat daddjon de suohkan organisere dálá sámegieloahpahusa unnit skuvllaide, nu ahte oahppit geat ožžot sámegieloahpahusa, sáhttet šaddat eará skuvllas dan oažžut go dan skuvllas gos sii vázzet. Maiddái Altapostena njunušsáhka čujuhii ahte lea negatiiva dahku guovdduštit oahppofálaldaga. ¶
Dat lei klassihkalaš biđgen- ja cakkadanvuohki, dannego lei lossat guoddit áitaga ahte min dáhttu oažžut sámegieloahpahusa galggai geahpedit oahpahuslágideami eará ohppiide geain lei sámegiella Álttás. Lea dárbbašlaš deattuhit ahte sámi váhnenfierpmádaga doarjja lei nanus vaikko dát áitta leige. Dat ahte sámegieloahpahusa Álttás sáhttet čohkkegoahtit ovtta skuvlii, sáhtii njuolgut váikkuhit olu mánáide geat ledje sámi váhnenfierpmádagas dan sivas go sámegiela fálaldat dalle lei sáhttit sirdojuvvot eret lagasskuvllas gos sin mánát vázze. ¶
Sámediggi doalai máŋga čoahkkima suohkaniin dán áššis, earret eará 27.03.2009, mas sámegieloahpahusfálaldat ságastallojuvvui. Dán čoahkkimis suohkan attii dan áddejumi ahte sii ráhkkanit ásahit luohká, muhto fálaldat lei das gitta ahte leago dohkálaš fárrendieđáhus dan logát oahppis. Viidáset bođii ovdan ahte muhtin oassi dan čielggadeamis maid váldolávdegoddi lei meannudan, vuođđudii bruttologuide. Čoahkkin meannudii maid eará áššiid, ovdamearkka dihte sámi mánáidgárdefálaldaga Álttás. ¶
Álttá suohkanstivra meannudii ášši 30.03.2009. Olgeš ja Gurut bellodagat ovddideigga čuovvovaš oktasaševttohusa: ¶
1. Álttá suohkan mieđiha ohcamii ahte ásahit oahpahusfálaldaga ohppiide geat oahpahuvvojit sámegielas ja sámegillii skuvlajagis 09/10 dainna eavttuin ahte lága eavttut ahte galget leat 10 oahppi, leat devdojuvvon.  ¶
2. Álttá suohkan álggaha dakkaviđe plánet sisdoalu dán fálaldahkii (báikki, ekonomiija, ruhtadeami, fágagelbbolašvuođa rekruterema jna.(gč. čuokkis 2.5 hálddahusa evttohusas). ¶
Evttohus vuoittahalai 12 jienain 20 jiena vuostá mii doarjjui ovdagotti mearrádusevttohusa 18.03.09. ¶
Suohkanstivrra mearrádus lei ná: Álttá suohkanstivra hilgu ohcama ahte ásahit oahpahusfálaldaga ohppiide geat oahpahuvvojit sámegielas ja sámegillii skuvlajahkái 2009/10. Lága eavttut ahte galget leat 10 ohcci ii leat devdojuvvon.  ¶
Mu mielas lei unohas čuovvut Álttá suohkanstivrra digaštallama. Muhtin ovttaskas áirasat suohkanstivrras dadje digaštallamis earret eará ahte buoremus livččii sámi mánáide ahte ¶
«dál de galget dárogiela oahppat». Vaikko mun čuvvon suohkanstivrra šiehtadallamiid radios de dovden dán hui persovnnalažžan. Digaštallan duođaštii mu mielas ollásii hui jorggu oainnu das mo sámegiela dilli duođas lea. ¶
Máŋgasiid dilli, maiddái mu bearrašis, lea nu ahte mis lea buorre gelbbolašvuohta dárogielas, muhto sámegiella lea deattu vuolde ja mii bargat garrasit ealáskahttit giela mas máŋgga buolvva čađa lea giellamolsun dáhpáhuvvan. Dáinna lea bargojuvvon juo máŋga jagi, ja mis leat olu garra vásáhusat das man olu návccat dárbbašuvvojit ealáskahttit unnitlogugiela nu movt sámegiela ovtta bearraša siskkobealde. Suohkanstivrra mearrádus lei imašlaš. Fáhkka lei eahpesihkar man muddui suohkan bidjá johtui fálaldaga go logát oahppi dieđihii fárrema suohkanii. ¶
Medias joatkašuvai digaštallan, veahkkin ledje maid váhnemat, politihkkarat ja earát geain lei oaivil áššis. Sihke Bargiidbellodat Sámedikkis ja Norgga Sámiid Riikkasearvi oassálasttii almmolaš sátnevuorus. Ášši bovttii govda digaštallama. Álttá sámiid searvi doalai jahkečoahkkima 15.04.2009 ja čoahkkin mearridii cealkámuša mas ávžžuhii suohkana addit sámegieloahpahusfálaldaga skuvlajahkái 2009/10. Álttá sámiid searvvi jođiheaddji, Biret Inger Hætta, sáddii cealkámuša báikkálaš mediai ja oaččui oidnosii ášši. Sámi váhnenfierpmádaga jahkečoahkkin lei 16.04.2009, ja sii mearridedje cealkámuša mas dorjo sámi luohká ásaheami. ¶
Sámediggi, mas daláš sámediggeráđđi Jørn Are Gaski dajai NRK Sápmái 07.05.2009 ná: – Mun in leat hálidan váikkuhit dasa ahte vel eambbo báhkkana digaštallan das mo Álttá suohkan organisere sámi giellafálaldaga. Áššis boahtá maid ovdan ahte Gaski muitalii ahte son lea áibbas čielgasit Álttá suohkanii muitalan ahte sii oahpahuslága vuođul leat geatnegasat ásahit sámi luohká dakkaviđe go leat logi oahppi geat gáibidit dan. ¶
Mánáid ja nuoraid váldolávdegoddi  ¶
meannudii 11.05.2009 ášši ođđasis ja das maŋŋil meannudii ovdagoddi ášši 15.05.2009 ja de ges suohkanstivra 25.05.2009, mas viimmat bohte positiiva geažuheamit skuvlafálaldaga álggaheapmái. Lei ain eahpesihkar mo boađus šaddá, danin go ain lei okta oahppi gii ii lean vel dieđihan fárrema formálalaččat, ja dan mii buohkat diđiimet. ¶
Suohkan almmuhii gulahallanoahpaheaddjivirggi sámeluohkkái. De čielggai ahte Gorrevári skuvla (Komsa skole) addá fálaldaga álggahettiin, ja dán olis galggai sámi oahppoplána čuovvut. Šiehtadus dahkkojuvvui Folkets husiin ahte sámeluohkká láigoha geallára vuosttaš jahkái. Maiddái sámi mánáidgárdi lei doppe leamaš vuosttaš jagiid ovdalgo Álttá siida ásahuvvui 2005:s. ¶
Ruovttus lei mus váttis čilget iežan vuosttašluohká mánnái mo su skuvlavázzin gártá leat boahtte skuvlajagi. Danin finaime lagasskuvllas ja mun čálihin máná dohko, muhto seammás dadjen ahte son soaitá álgit sámeluohkkái. Vahku ovdalgo skuvla galggai álgit, mii eat vel diehtán álggahuvvo go sámegieloahpahus. ¶
Mun ledjen measta vuollánan, ja danin lei hui buorre diehtu go suohkana plánalávdegoddi 12.08.2009 loahpas dagai oaivemearrádusa ahte ásahit luohká, vaikko vel leige eahpečielggas galle oahppi ledje. Suohkanstivrra mearrádus 25.05.2009 ii bidjan evttolaš gáibádusa ahte lága eavttut mas gáibiduvvojit logi oahppi, galggai ollašuvvat, muhto dat eaktu lei ain muittus olu politihkkariid diđolašvuođas. Báikkálašaviisa Altaposten maiddái attii midjiide doarjaga go njunuščállosis doarjjui luohká ásaheami, ja dan jáhkán mun váikkuhii olu loahpalaš oasis ášši mearrideamis. Báikkálaš politihkarat beroštit dábálaččat das maid báikkálaš media oaivvilda. ¶
Mun jur njuorranin vuosttaš skuvlabeaivvi. Dat ii lean diehttelas ášši oažžut sámeluohká johtui, ja erenoamáš lei oaidnit go 12 oahppi iluin ja vuordámušaiguin álge skuvlla vázzit dan vuosttaš sámeluohkás Álttás. Dát luohkká mearkkašii hui ollu midjiide. Jurddašin guhkilmas rahčama birra maid moai nieiddažiin letne dahkan viđa jagis vai váldit giellamet ruovttoluotta. Dát su vuosttaš skuvlabeaivi devddii mu stuora iluin. Vuostálasvuohtan jurddašin mo lei deavdit mánáidgárdesaji ohcama sámi mánáidgárdái, vaikko min sámi ruovttogiella ii lean go mu heajus sámegiella. Dál čuoččuime juo dás, gárvvisin boahtte hástalussii – álgit skuvlii. ¶
Álttá sámegielluohkás.  ¶
(Govva: Silje Muotka) ¶
Sámeluohká ásahemiin de dihten ahte dat dehálaš jagit goas moai nieiddažiin oahpaime sámegiela, logaime ja humaime gollegiela ovttas, eai šatta láhppot golmma jagi geahčen dábálaš skuvllas. Dál son ii lean dáru skuvlla hálddus, gos sámegielat mánát dávjá beaktilit rivdet máŋggagielatvuođas ovttagielat dárogielat mánnán. Sus lei dál oahpahus sámegillii ja buoret vejolašvuođat bissut doaibmi guovttegielagin. ¶
Bajásšaddanhoavda Per Hindenes dajai hui vuohkkasit sámeluohká almmolaš rahpandilálašvuođas: Mun lean ilus go beasan sávvat didjiide buresboahtima skuvlii. Mu ulbmil lea ahte dii galgabehtet beassat servodahkii mannat buriin ja dárbbašlaš máhtuin go geargabehtet vuođđoskuvllas. Bajásšaddanhoavda dajai maid dan maid ii oktage politihkar válgagiččus duostan namuhit: Livččii leamaš sávahahtti ahte sámeluohkká livččii áigái boahtán earalágan vugiin, muhto dál mis lea goit dat.  ¶
Eará artihkkalat Sámi skuvlahistorjá 6-girjjis ¶
Liidnavuona ođđa skuvlarivgu ¶
På norsk ¶
Artihkal girjjis Sámi skuvlahistorjá 6 . Davvi Girji 2013. ¶
Greta Medalen bođii njuolga Kristiansanda oahpaheaddjiskuvllas Uhca Liidnavutnii oahpahit, muhto vaikko son lei lullinorgalaš, de sus lei buorre oktavuohta ohppiiguin. (Gova luoikan Greta Medalen)  ¶
Greta Medalen (Skuterud maŋŋel go náitalii), gii lei eret Varteig-nammasaš báikkis olggobealde Sarpsborg, bođii aiddooahppan oahpaheaddjin Uhca Liidnavutnii, mii lea oarjjadavábealde Álttá. Son lei lohkan smávvaskuvlapedagogihka earenoamášfágan, ja lei 22 jagi boaris dalle 1963:s go bođii dien smávva mearrasámi gilážii. Dan guovtti jagis go lei doppe, lei son maid skuvlahoavda, ja beasai ge ieš bures dovdat dan man váttis lei gávdnat dohkálaš oahpaheaddjinávccaid Finnmárkku riddoguovlluid «vuotnabađaide». Ellen-Astri Lundby lea jearahallan Greta Skuterudas dan áiggi birra go son barggai Uhca Liidnavuonas 1963 rájes 1965 rádjái. Jearahallan lea huksejuvvon Greta notáhtaide. Dán artihkkalis leat maid muittut maid Torfinn Thomassen muitala, gii lei dalle skuvlavázzi go Greta Medalen lei oahpaheaddji.  ¶
Dalle go Greta Medalen váccii oahpaheaddjiskuvlla Kristiansandas (1960–63), de gulai sihke son ja dat eará oahpaheaddjistudeanttat man váttis lei gávdnat oahppan oahpaheddjiid Davvi-Norgga skuvllaide. Nuorra østlánddanieida čuovvolii dalán dien hástalusa ja ozai barggu Čoalbmenuori internáhttaskuvlii Dálbmeluovtta suohkanis [1] , muhto de čuojahii skuvlahoavda Thronsen sutnje, oččodit su baicca álgit Liidnavutnii bargui. Nuorttabealde vuona Álttás ii lean dien áiggi biilageaidnu, muhto ruvttofanas manai juohke nuppi beaivvi Álttá ja Hámmárfeastta gaskka, ja bisánattai buot «vuotnabađain». Liikká nagodii skuvlahoavda hástalit dien nuorra aiddooahppan pedagoga álgit dien virgái, ja son oaččui telefuvnna bokte dieđu ahte son lei virgáibiddjojuvvon Liidnavuona skuvlii, mii lei Uhca Liidnavuonas. ¶
Go Greta Medalen lávkii Uhca Liidnavuona káijii 1963:s, de son diđii ahte lei boahtán mearrasámi guvlui, gos sámivuođas eai šat lean beare ollu olgguldas dovdomearkkat báhcán. ¶
– Dáruiduhttin lei joavdan juo oalle guhkás. Buot mánát dárustedje ja gohčodedje mu «lær’inna», nu ahte mun in dárbbašan ballat giellaváttisvuođain. Oažžu gal roahkka dadjat ahte sii geat mu ovdal ledje leamaš dieppe barggus, ledje bargan oalle buori barggu dien dáfus, ja diehttelas šadden ollu smiehttat dien ášši, go dáru oahpaheaddjit ledje leamaš veahkkin jávkadeamen sápmelaččaid eatnigiela, earenoamážit mearrasámi guovlluin, lohká Greta Medalen. ¶
– Muhto vaikko vel buot mánát dárustedje ge, de lávejedje rávisolbmot sámástit gaskaneaset. Mánát gal várra ipmirdedje sin, muhto ieža gal eai hupman sámegiela. Mu mielas orui ahte ollu rávisolbmot liikojedje sámegiela hupmat go mun ledjen lahkosis, muhto in jáhke sii oaivvildedje maidege unohasaid dainna, háliidedje dušše skelbmošit. In dovdan ahte vigge mu moktege olgguštit. ¶
Skuvlahoavda Thronsen lei muitalan dien nuorra oahpaheaddjái ahte Finnmárkku mearragáttiin ledje sámit orron duháhiid jagiid ja birgen guolástemiin ja bivdduin. Dien guovllu olbmuid gohčodii son mearrasápmelažžan. Son sáddii maid sutnje báikkálašhistorjá girjjáža. Greta ii leat váldán dien girjjážis vára, mii su mielas dalle lei hui ávkkálaš ja das ledje ollu dieđut, muhto juovlareivves maid son sáddii Liidnavuonas 1963:s, ja mii sus ain lea áimmuin, čujuha son dien girjjážii. Girjjážis muitaluvvui ahte 1889 skuvlalága mielde galge johttiskuvllat («omgangsskolen») heaittihuvvot, ja vuosttaš skuvlavisti Liidnavuona skuvlabiirii huksejuvvui 1893:s. Eai lean beare galle sámegielat oahpaheaddji, ja eai gávdnon oahppogirjjit mánáid eatnigillii, ja oahpahus galggai čađahuvvot dárogillii. Maŋit čuohtejagis ii geavahuvvon šat sámegiella Álttávuona skuvllain. Nie son 22-jahkásažžan ipmirdii dien girjjáža dieđuid dalle ja muitalii dan juovlareivvestis iežas oahpaheaddjiskuvlla ustibiidda. ¶
– Munnje gal čuzii dat go lohken movt skuvla ja dáru oahpaheaddjit ledje sihke sámiid ja kveanaid dáruiduhttimis leamaš veahkkeneavvun. Smiehtadin dalle ahte soaitá muhtun mu ohppiin vázzit oahpaheaddjiskuvlla ja máhccat ruovttoluotta doarjut iežaset kultuvrra ja sámegiela eatnigiellan. ¶
Liidnavuona oahppit vižžet soahkeovssiid fástoláskažii.  ¶
(Govva: Greta Medalen) ¶
Skuvlatuvra Áltái lei Liidnavuona ohppiid stuora fearán, go besse oaidnit luistengilvvu, gos serve dalá "násttit" nugo Knut «Kupper’n» Johannessen, Per Ivar Moe, Kees Verkerk, Ard Schenk ja earát.  ¶
(Govva: Greta Medalen) ¶
Uhca Liidnavuona skuvllas lei leamaš muosehisvuohta ovdal go Greta Medalen biddjojuvvui dohko virgái. Muhtun váhnemat ledje duhtameahttumat oahpahusain ja biehttaledje sáddemis mánáid skuvlii. – Mu mielas lei deháleabbo bargat oažžut mánáide buriid skuvlabeivviid, dan sadjái go searvat dien riidui. Čohkkejin jurdagiid bargguide mat guske oahpahussii ja dovden oadjebasvuođa oahpaheaddjibarggus. Lei albma vásáhus munnje boahtit Liidnavutnii ja beassat geavahit dan maid oahpaheaddjiskuvllas ledjen oahppan. Ledjen ieš maid vázzán dakkár álbmotskuvllas go máŋga luohká ledje seamma luohkkálanjas, danin munnje dat ii lean amas. Mis ledje máŋgga luohkkáceahki oahppit seamma oahppojoavkkus. Mun oahpahin ovdamearkka dihte luohká mas ledje vuosttaš, nuppi ja goalmmát luohká oahppit ovttas, ja buorelihkus ledjen vásihan dan ahte muhtumat sáhtte čohkkát áibbas jaska ja bargat, vaikko oahpaheaddji seammás oahpahii ge eará ohppiide eará áššiid. Goalmmát luohkás lei dušše okta oahppi, ja son barggai muhtumin veahkkeoahpaheaddjin nuorabuidda. Dalle dan áiggi go mun ledjen doppe, ledje 50 oahppi dien skuvllas. ¶
Sus lei buorre oahpahanmálle, dan gal sáhttá okta su ovdalaš ohppiin duođaštit, gii 1963:s váccii 6. luohká. Torfinn Thomassen, gean ovdalaš oahpaheaddjit ledje navdán rigeararis mánnán, oaččui dan dovddu ahte Greta Medalen sihke oinnii ja ipmirdii su. Dábálaččat lei son láiki bargat ruovttubargguid ja sárggui baicca čállingirjjiide dievva soahtegirdiid ja soahtegovaid. Tennjeninspirašuvnna son oaččui dan áiggi govvaráidduin Kommando ja Spion 13, muhto ođđa «lær’inna» oaččui su rahpat skuvlagirjjiid ja bargat bargamušaid maid oaččui. ¶
– Greta Medalen lei duođai čeahpes pedagoga masa sihke váhnemat ja mánát atne luohttámuša, muitala Torfinn Thomassen. Su mielas lea vahát go eai lean eanet dakkárat go son dalle skuvllas. Ieš son heittii skuvlavázzima go lei geargan 7-jagi álbmotskuvllain, muhto lea maŋŋil čađahan snihkkárkurssaid ja 2-jagaš govvenskuvlla Danmárkkus. ¶
Ja ii suige dárbbaš čiegadit man ollu ávki dáiddii maid lean das go «lær’inna» lei nuorra ja čáppat! ¶
Oahpahandilálašvuođas vásihii son duollet dálle earenoamáš hástalusaid, muitala oahpaheaddji gii dál lea joavdan ealáhatahkái. Muhtumin son fertii njulgestaga bidjat eret oahppogirjjiid. Daid ledje lullinorgalaččat čállán, ja eanas sisdoallu lei čadnon birrasiidda mat davviguovllu mánáide ledje áibbas apmasat. ¶
– Muittán okte go galgen mánáide oahpahit bustávaid. Mii leimmet joavdan E-bustávvii ja lohkangirjjis čuoččui ahte ekorn (oarri) álgá E-bustávain, muhto eai hal oahppit diehtán mii oarri lea. Eai sii lean dien ealláža goassege oaidnán. Na mun dasto tennjejin oarri távvalii, ja muitalin veaháš dien litna ealli birra ja lávlon Nøtteliten mánáidlávlaga. Diet tennjen lei ge buorre vuohki movt giddet mánáid beroštumi. De sii gal gehčče jorba čalmmiiguin. ¶
In mun gal muitte ahte oahppogirjjiin lei mihkkege sámiid dahje guolásteddjiid birra, jus lei, de dáiddii lean boazosámiid ja Lofuohta-guolásteami birra. ¶
Goalmmát ja njealját luohká čuojaha njurgganasaid.  ¶
(Govva: Greta Medalen) ¶
Liidnavuona skuvlla vuosttaš luohkká ávvuda adveantta.  ¶
(Govva: Greta Medalen) ¶
Buot viesut, maiddái dat boares skuvlavisti boldojuvvui 1944 čavčča, dalle go buot bolde Finnmárkkus. Ođđa skuvla mii huksejuvvui Uhca Liidnavutnii, ii gárvánan ovdal 1951:s. Das ledje guokte luohkkálanja maŋŋálaga, ávnnaslatnja ja oahpaheaddjiviessu nuppi geahčen. ¶
– Eai lean earenoamáš lanjat duodjái eai ge lášmmohallamii, muhto gal mii gávnnaimet čovdosiid luohkkálanjain ja olgun. ¶
Oidnen ahte Liidnavuona mánát geavahedje ollu áiggi káija alde dadje fatnasiin vaikko makkár dálkin, ja munnje dat ii lean oadjebas dilli, danin go sis ii lean leamaš makkárge vuojadanhárjehallan, ii ge gádjunoahppu, ja danin válden ge oktavuođa muhtun olbmuin gii sáhtii min veahkehit beassat fitnat Hámmárfeasttas vuojadanbasseaŋggas. Vulgen boarráseamos ohppiiguin dohko ovtta skuvlavahkkui oahpahallat hárjánit čáhcái ja oahpahallat vuodjat. Dat šattai albma hávskis skuvlamátkki. ¶
– Máŋggas mánáin eai lean oba leamaš ge gávpogis ovdal, ja eai lean báljo oaidnán ge biilla. Muhtumat ledje nu jierásnuvvan ahte vázze njuolga čuovgastoalppuid njeaiga. Mii oruimet ja ođiimet Frelsesarméen visttis. Hámmárfeasttas bessen maid oaidnit man hejot dáččat láhttejedje eamiálbmogiin, go muhtumat min bártnážiin ledje mannan olggobeallái iehčanassii stoagadit. Fáhkka vihke sii sisa ja ledje váivves mielas. Jerren mii lei dáhpáhuvvan, ja de sii muitaledje ahte earát ledje «fjellfinnan» sin gohčodan. Ipmirdin ahte sin mielas diet lei hárdin. Mii geahččaleimmet ságastallat ahte movt lea leahket «fjellfinn» dahje sápmelaš, muhto dat lei váttis. Ja dan rájes mii gal leimmet čađat fárrolaga ohppiiguin, danin go sii ledje ballagoahtán gávpotbártnážiin. ¶
Jahkebeali maŋŋá go Greta Medalen lei álgán iežas vuosttaš oahpaheaddibargui, de son šattai skuvlahoavdan. Boares skuvlahoavda lei buohccán juovlaluomus Vestlánddas ii ge boahtán goassege šat ruovttoluotta! Dat lei gal stuora ovddasvástádus, muhto son liikui bargat máŋggalágan bargguid. Son sáhtii buot bargonávccaid bidjat skuvlii. Ii lean ge nu ollu eará masa sáhtii áiggi golahit! ¶
«Lær’inna» ja skuvlahoavda fertii duhtadit ollu iešguđetlágan beroštumiid gilis. Muhtumin son luoikkahii «vuogas» filmma Filmsentralenis ja bovdii olbmuid skuvlii kinoi, gos beasai dan guovllu ártegis rusttega – filbmaapparáhta geavahit! Eará háviid čuojahii son rohkosbottuin skuvlla duolbmunorgeliin, ja juovla-loahpaheapmái ráhkkanahtii son juovlaevangeliuma čájálmassan. Sii hárjehalle vuorroságastallama ja guovttijitnii lávluma ja oahpahalle njurggonasa («blokkfløyte») čuojahit. ¶
– Ledje guokte áŋgiris čeahpes nieiddaža geat leigga ožžon dehálaš rollaid ja bargamušaid čájálmasas, muhto soai eaba jienádan olus maidege. Muhtin beaivvi go leimmet geargan hárjehallamis, bođii muhtin eará nieiddaš munnje muitalit ahte diet oappášguovttos eaba oaččo váhnemiin lobi boahtit juovlaloahpaheapmái. ¶
Greta Medalen ii ipmirdan manne, ja jearai dasto viessooamasteaddjis manne son diet oappášguovttos eaba beasa boahtit, ja son diđii muitalit ahte soai gulaiga leastadiánalaš bearrašii, ja sii atne diekkár lávlumiid, čuojaheami, čiŋadeami ja láhttemiid suddun. ¶
– Munnje lei duođas váivi go ipmirdin man váttis dillái ledjen dien čáppalunddot nieiddašguovtto dagahan, ja vulgen ge sin guossái veaigin seamma beaivvi. Dat guossástallan lei jáhkkemeahttun vásáhus lullinorgalažžii. Bearrašis ledje ollu mánát, ja skuvlanieiddažat leigga nuoramusat. Ságastallen sin áhčiin, ja vaikko munnje orui ge sin eallin sihke lossat ja morašlaš, de aŋkke ožžon stuora gudnedovddu sihke sutnje ja olles su bearrašii. Nieiddažat leigga oadjebasat dan barggus maid leigga ožžon, muhto munnje lei váivi go eaba lean munnje muitalan movt sudno dilli lea. ¶
– Ja dasto mii juohkigođiimet juovlačájálmasa rollaid earaláhkái. ¶
Ja de muhtumin dálvet válddii «lær’inna» skuvlamánáidis mielde Áltái luistengilvvu geahččat mas ledje mielde dovddus luistejeaddjit nugo Knut Johannesen, «Kupper’n», Per Ivar Moe, Kees Verkerk, Ard Schenk ja vel earát. Olbmot láveje buot dáluin dan áiggi radios guldalit luistemiid, ja viššalit čállit guđege luistenáiggiid. Muhto dál galge mánát beassat oaidnit ja vásihit luistengilvvuid ieža. Dat lihkostuvai earenoamáš bures, ja luistejeaddjit gal sihkkarit oidne ja gulle earenoamážit dan huiki joavkku mii nagodii miehtá 10 000 mehtara huikit «Heia, Moe!» ¶
Guovtte geardde beasai Greta Medalen oaidnit go vuojahedje bohccuid Várggonuori rastá Sievjju beallái giđđat. Dat lei dego miessemánu 17. beaivi ja juovlaruohtta seamma beaivvi sihke gili rávisolbmuide ja mánáide. ¶
– Mii oinniimet guhkkin juo go eallu ruvgalii várregilgga mielde vulos, jođii vulosguvlui dego gearpmaš. Fiervvás ledje Liidnavuona guolásteaddjit vuordimin fatnasiiguin, vai besset veahkehit. ¶
Son beasai ieš maid čuovvut mielde muhtun smávvafatnasiin. Go eallu vuodjagođii jorbodahkii birrat birra, ja olbmot ballagohte ahte bohccot sáhtte heavvanit, de son oinnii go muhtin boazoeaiggát bálkestii gahpira guovdu ealu, ja de gal bohccot fas bieđganedje. Vuosttaš geardde go son beasai dán oaidnit lei 1964:s, ja dalle čuige sápmelaččat, ja bohccot vudje rastá nuori. Nuppes, 1965 giđa, lei skohter boahtán sabehiid sadjái, ja dalle suvde bohccuid rastá stuora fatnasiin. ¶
– Lei ovddolaš beassat vásihit dien, movt boazodoallu nuppástuvai ovtta dilis nubbái. ¶
Okta skuvlla jođiheddjiid bargguin lei lágidit miessemánu 17. beaivvi doaluid, ja juohke jagi vázze ge olbmot ráidun gilis muohtaskálvviid gaskka. Eai láven dálvet doallat rabas geainnu káijas skuvlii, danin go Liidnavuonas eai lean eará mohtorfievrrut go okta tráktor. ¶
– Láviimet bissehallat doali mielde, gokko ledje duolbman muohttaga ja jieŋa, seammás go olles čoddagiin lávlluimet: Vi ere en nasjon vi med! Wergelanda dovddus miessemánu 17. beaivvi lávlla heivii bures Liidnavuona mánáide.  ¶
Maŋŋálaga vázzit togan ja seavašit Norgga leavggain, dát lea suige buot nannoseamos «dárrolaš» mearka maid sáhttá bargat, muhto leastadiánarat eai liikon diekkár lágidemiide beare bures, ja eai suovvan mánáideaset searvat. Muhto dan ii ipmirdan Greta Medalen álggos. Maŋŋil lea sutnje muitaluvvon ahte muhtumat diein mánáin njáhke togii mielde, nu ahte váhnemat eai galgan oaidnit. Ja de vázze aivve olmmošráiddu várebealde, vai ii oktage soahpan sin oaidnit gievkkanlásiin. ¶
Guokte jagi maŋŋá Liidnavuonas oahpaheaddjin Greta Medalen vulggii gilis eret vázzit viidáset oahpu.  ¶
(Govva: Greta Medalen) ¶
Greta Skuterud lea dál ealáhagas ja orru Ås suohkanis Akershusas.  ¶
(Govva: Ellen-Astrid Lundby) ¶
Go Greta Medalen smiehttagođii ahte galggašii go ohcagoahtit Liidnavuonas eret, de ii dahkan dan danin go ii loaktán doppe áiggi. Son lei lohpádaddan muhtun smávvadállodoalu odelbártniin, ja lei smávvažiid jurddahallan ahte su bargu boahttevuođas varra šaddá skuvlahoavdda ja dállodoalli lotnolasbargu. Muhto son lei gal juo dovdagoahtán movt lea eallit oalle gáržžes sosiála birrasis guhkkin eret iežas bearrašis ja ustibiin. Gilis eai lean eará nuorat. Nuorra bártnit ja nieiddat manne eará báikkiide bargui, juogo Áltái dahje Hámmárfestii, stuora guolástan- ja gálvofatnasiidda dahje sii vulge eará báikkiide oažžut oahpu. Ja eai sii gal orron máhccamin šat ruovttu báikái, go vuos okte ledje dan guođđán. ¶
Dat lei váttis válljen nuorra oahpaheaddjái. ¶
– Čirron ollu, danin go ledjen dien báikkis nu ollu oahppan ja vásihan stuora luohttámuša Liidnavuona mánáin ja sin váhnemiin, muhto mearridin vuolgit čađahit lasi musihkkaoahpu, ovtta jagi, vai oaččun adjunkt-gelbbolašvuođa, ja vai beasan vuolgit eret. ¶
– In nagodan luohttit dasa ahte livččen nákcen loaktit áiggi orrut bearrašiin áibbas eará eallindilálašvuođas ja sosiála birrasis go dat masa ledjen hárjánan. Moai heaitaleimme ja sávaime goabbat guoibmáseame buot buori. Páhkkejin biergasiiddán ja válden earu čáppa Liidnavuonain gos ledjen nu bures loaktán áiggi. ¶
Dasto son álggii studeret Troanddimis ja maŋŋil šattai bearašolmmožin ja barggai máŋggalágan bargguid Ås mánáidskuvllas – ja de son lei ge Skuterud-roavvá. Penšunista mielas muittaša iežas oahpaheaddjiáiggi Liidnavuonas, mii sutnje lei rikkis áigi gos beasai ollu vásihit mii lea mávssolaš. ¶
[1] Dálbmeluovtta suohkan biddjojuvvui oktii Álttá suohkaniin 1964:s. (doaim.) ¶
Eará artihkkalat Sámi skuvlahistorjá 6-girjjis ¶
Bihtát nuortalaččaid skuvlahistorjjás ¶
Artihkal girjjis Sámi skuvlahistorjá 6 . Davvi Girji 2013. ¶
Nuortalaččat leat sámi álbmotjoavku man árbevirolaš ássanguovllut leat juhkkojuvvon Ruošša, Suoma ja Norgga gaskkas. Nuortalaččat orrot ain dan golmma riikkas. Suomas leat ain moadde čuođis geat hupmet nuortalašgiela, Ruoššas ges dušše moattis. Vaikko Norggas eai šat gávdno nuortalašgielagat geat leat bajásšaddan dáppe, de leat goitge riikkas čuohtenáre bearraša geain lea nuortalaš duogáš. Dán artihkkalis geahčadit mii lea duogážin nuortalaččaid dálá dillái, ja makkár skuvlavásáhusat nuortalaččain leat Norggas. Artihkkala vuođđun leat čálalaš gáldut ja jearahallamat ja ságastallamat geasset 2012:s Njávdámis Mátta-Várjjagis.  ¶
Mátta-Várjjaga gielda lea dat guovlu Norggas mii oaneheamos áiggi lea leamaš oassin norgga stáhtas. Gielddas lea maid moalkaseamos ássanhistorjá, mas 4–5 etnalaš joavkku leat boahtán ja mannan ja sin leavvan lea molsašuddan máŋgačuođi jagi. ¶
Geat ledje dasto ovddemus ja goas bohte iešguđet joavkkut dán guvlui? Dan birra lea leamaš ja lea ain ollu nákkáhallan. Muhto eanas gálduid mielde lea boarráseamos dovddus álbmotjoavku, Reaisavuona rájes measta gitta Murmánska rádjái, álbmotjoavku mii iežaset gillii gohčoduvvo nuõrttsää`m . Davvisámegillii gohčoduvvo nuortalaččat , dárogillii skolter, skoltesamer [1] dahje østsamer , ovdal maiddái gohčoduvvon russelapper dahje russefinner .  ¶
1500-logus risttahedje ruošša-ortodoksa miššonearat sámiid, geat orro Norgga/Ruošša rádjeguovllus Várjjavuona lulábealde. Miššunearat huksejedje kloastara Beahcámii, ja girkuid earret eará Boris Glebii ja Njávdámii. Nuortalaččat šaddee dađistaga ruošša hálddahusa vuollái ja adnojedje ruošša stáhtaboargárin, muhto guhká gáibidedje sihke ruošša ja norgga (dánska) eiseválddit vearu sis. ¶
Ruoššat eai beroštan das nu ollu mot sápmelaččat siskkáldasat organiserejedje ja praktiserejedje iežaset kultuvrra, go dan maid dánska/norgga ja ruoŧa/suoma eiseválddit dahke. Go dološ siidaorganiseren muđui bieđganii dahje ođastuvvui 1500-logu rájes gitta 1700-lohkui, de dat bisuhuvvui nuortalaččaid guovllus. Doppe elle luondduávkkástallamiin, lotnolagaid bivde, guolástedje, čoakkildedje ja elle boazodoaluin, eatnasiin ledje oalle unna eložat, ja jagiáigge mielde sii johte gaskal ássanbáikkiid. Sis lei guhká eanasmuddui siskkáldas iešstivrejupmi luondduriggodagaid badjel iežaset guovllus ja sii organiserejedje bivdo-, guolástan- ja guohtunguovlluid juohkima siidda bearrašiid gaskkas. Nuortalaččain leat dološáiggi rájes juo leamaš guhtta siidda. [2] Ovdal go rádji biddjui gaskal Ruošša ja Norgga 1826:s ledje golbma dain, Njávdán, Báhčaveadji ja Beahcán, nu gohčoduvvon oktasašguovllut, maid goappaš riikkat gáibidedje. ¶
St. Georga kapealla Njávdámis ceggejuvvui 1565:s, muhto dálá visti lea jáhkkimis huksejuvvon 1800-logu álggus. Dát lea Norgga unnimus girku ja Davvi-Norgga áidna ortodoksa girku. Govva lea 1990:s. Kapealla ovddabealde leat Skoltene i Norge-searvvi jođiheaddji Frans Halonen ovttas eamidiin ja bártniin Emiliin. Emil lei vuosttaš gii gásttašuvvui ortodoksa kapeallas 60 jahkái.  ¶
(Govva: Svein Lund) ¶
Njávdáneanu guollebivdu gulai ovdal nuortalaččaide. Dál eanaš turisttat bivdet dáppe.  ¶
(Govva: Svein Lund) ¶
Sámi, suoma, dáru ja ruošša Nuortalaččat guhkit áigge ráđđejedje iežaset siidaguovlluin. Muhto árrat ávkkástallagohte maiddái earát luondduriggodagaid Várjjavuona lulábealde. Davvisámegielat mearrasápmelaččat bivde ja sihke sii ja davábealde vuona dážat vulge deike earret eará murret ja čuollat huksenávdnasiid, čoaggit moniid, uvjjaid ja jeahkáliid. Sii barge dan dábálaččat nuortalaččaid mieđihemiin. Nuortalaččat sáhtte maid muoraid čuollat ja fievrredit daid mearragáddái vai besse daid vuovdit go fatnasat bohte davábealde vuona, ja sii vuvde maid luosaid olbmuide davábealde ja maiddái olgoriikka osttiide. Davvisámegielat boazosápmelaččat orrot atnán dán guovllu 1600-logu rájes, juobe muhtun áiggiid jagis, muhto dat historjá lea unnán dokumenterejuvvon.  ¶
Go Sámemiššovnna álggaheaddji Thomas von Westen 1716:s mátkkoštii Finnmárkku mearragáttiid mielde, de ii ollen guhkkelebbui go Čáhcesullui. Son ii fitnan dálá Mátta-Várjjagis, ja dat dieđut maid son buktá doppe leat jáhkkimis huksejuvvon Isaac Olsena dieđuid vuođul, gii dalle lei guhká bargan oahpaheaddjin Várjjat-guovllus. Juste dan áigge bisánedje muhtin davvisápmelaččat, geat ledje eallán ja johtán miehtá Várjjavuona, dan guvlui mii maŋŋel šattai Mátta-Várjjaga gieldan. Okta sivva dasa sáhttá leat ahte sii háliidedje beassat eret miššovnnas. ¶
Maŋŋil goit bođii miššuvdna dohko maid. ¶
Maŋemus 3-400 jagi Mátta-Várjjaga historjjás sáhttá juohkit njealji áigodahkii, dan mielde makkár giellajoavkkuid dahje etnalaš joavkkuid ain lea leamaš eanemus ráđđejeaddji: nuortalaččat, davvisápmelaččat, kvenat/suopmelaččat ja dáččat. [3] Muhto ii guđesge dán joavkkus leat leamaš okto ráđđejupmi dan áigodagas go doppe leat orron. Historjjálaš govahallamis lea dávjá dat dovdomearka ahte unnitlogujoavkkut leat gártan oaidnemeahttumin. Dán guovllu etnalaš máŋggabealátvuhtii gullá maid dat ahte olbmot iešguđet lágan etnalaš joavkkuin leat dađistaga váldán earáid kultuvrra ja giela alcceseaset. Eanas oasis dálá álbmogis lea gullevašvuohta máŋgga olmmoščerdii. ¶
1600-logu rájes boazodoallosámiin lei dálveorohat Várjjávuona lulábealde ja geasseorohat davábealde. Seamma áigodagas mearrasámit ávkkástalle luondduriggodagaid lulábealde vuona, ja sullii 1730 rájes ássagohte dálá Mátta-Várjjagii. 1800-logu álggus bohte dohko oarjjá- ja lulábeale eará boazosápmelaččat. Sii hupme davvisámegiela, ja gulle luteránalaš girkui. Sis ledje geasseorohagat Mátta-Várjjaga rittus ja dálveorohagat siseatnamis. Mearrasápmelaččat ja boazosápmelaččat seahkanedje dađistaga sakka gaskaneaset. Just Knud Qvigstad čoahkkáigeassá: «1826:a juohkimis ledje olbmot norgga - ruošša oktasašguovlluin nuortalaččat, norgga boazosápmelaččat ja norgga mearrasápmelaččat. Norgga boazosápmelaččat ja mearrasápmelaččat mákse vearu dušše Norgii, ledje Norgga duopmoválddi vuolde, gulle Čáhcesullo diggegoddái ja Čáhcesullo girku vuollái. Sii ožžot skuvlejumi sámi skuvlaoahpaheaddjis.» [4]  ¶
1830-logu rájes bohte Suomas sisafárrejeaddjit Mátta-Várjjagii. Dát sisafárren lassánii dassážii go suopmelaččat dađistaga šadde stuorámus etnalaš joavkun Mátta-Várjjaga gielddas, sin oassi lei badjel 40 % juohke olmmošlohkamis 1870:s gitta 1900-lohkui. ¶
Dáččat leat muhtun muddui ássan dálá Mátta-Várjjaga ja Giehkirnjárgga mearragáttis juo 1500- ja 1600-logus, muhto dat orrot fas jávkan, ja das maŋŋel ledje hui unnán dáččat dan guovllus gitta 1800-logu rádjái. Dán čuohtejagi gaskamuttus bođii ođđaássiid sisafárren lulde, maid norgga eiseválddit dorjo aktiivvalaččat, go háliidedje našunála beroštumiid geažil ássama rádjeguvlui. Deike bohte goitge eanemusat dáččat dalle go A/S Sydvaranger ruovderuvkket ásahuvvojedje. Juo ovdal 1910 ledje suohkanis ollu eanet dáččat go eará olmmoščearddain ledje olbmot oktiibuot. ¶
Jáhkkimis leat dáppe ássan muhtun ruoššat oanehit dahje guhkitáiggi 1500-logu rájes gitta 1826 rádjái. Maŋŋel 1990 lea ruošša sisafárren fas lassánan, nu ahte ruoššagullevaš olbmot dál dahket birrasiid 10 % suohkana olmmošlogus. ¶
Nuortalaččat šadde dađistaga unnit minoritehtan davvisápmelaččaid, dáččaid ja suopmelaččaid gaskkas. 1826 rádjejuohkimis logai rádjekommišuvdna oktasašguovllus 29 bearraša mat ledje ortodoksa "ruoššasámit" ja 35 bearraša fásta orru luteránalaččat, daid gaskkas ledje measta buohkat mearrasámit. Ledje dalle 20 johttisámibearraša geat muhtin muddui geavahedje oktasašguovllu. 1855:s ledje dušše 24 nuortalačča registrerejuvvon gielddas, olmmošlogus mas ledje birrasiid 1000 olbmo. 1910:s ledje sullii seamma ollu nuortalaččat, muhto olmmošlohku lei dál lassánan 3500 olbmui. ¶
Go rádji biddjui 1826:s de meroštalle sihke norgga ja ruošša eiseválddit ahte ortodoksa nuortalaččat gárte ruošša beallái ja luteránalaš davvisápmelaččat norgga beallái. Muhto ii oktage bákkus fárrehuvvon eret, oktasašguovllu olbmot besse ieža válljet man riikii sii háliidedje ásaiduvvat. Luteránalaš olbmot ásaiduvve deike ja sin atne juo leat norgga stáhtaboargárin. Nuortalaččaide lei váddáseappot, go sin ledje atnán leat ruošša stáhtaboargárin. Dál bođii rádji mannat gasku Báhčaveadji-siidda ja Njávdán-siidda guovlluid. Boađusin das šattai ahte Báhčaveaji-nuortalaččat ásaiduvve ruošša beallái, ja maŋit áigge rádjerievddadusaid ja soađi dihte sin maŋisboahttit ásaiduvve Supmii. Muhtumat sis maŋŋel ásse norgga beallái. ¶
Maŋŋel rádjejuohkima ožžo Njávdán-nuortalaččat guđa jagi áigemeari mearridit gos áigot orrut. Norgga eiseváldit ledje vuordán ahte sii galge fárret, muhto sii báhce Norgii. Dan sivas go ieža eai dieđihan iežaset norgga veahkadatgirjái, de sii bákkus sisačálihuvvojedje 1840:s ja adnojedje norgga stáhtaboargárin. ¶
Rádjebidjama geažil beasai Njávdánsiida muhtun áiggi doalahit dálveorohaga bohccuide suoma/ruošša [5] bealde. Rádji giddejuvvui boazodollui 1852:s. Aŋkke besse sii belohahkii ávkkástallat suoma beal guovlluid gitta 1880-logu rádjái, muhto dan rájes doalahedje sin čavgadit eret doppe. Rádjegidden 1800-logus čuozai garrasit sihke nuortalaččaide ja davvisápmelaččaide, ja lei surgadis dáhpáhus oallugiidda. ¶
Báhčaveaji siida doalahii norgga bealde guolástanvuoigatvuođaid gitta 1925 rádjái, dássážii go norgga stáhta bággii sin luohpat dán vuoigatvuođas smávva buhtadusa ovddas [6] . Váikko masse vuoigatvuođaid luondduriggodatávkkástallamii nuppe bealde ráji, de lei goitge vejolaš ráji rasttildit gitta nuppi máilmmisoađi rádjái. [7] ¶
Njávdámii bohte 1840-logu rájes nu ollu sisafárrejeaddjit Suomas, ahte suoma álbmotjoavkku lohku oanehis áiggis šattai áibbas ráđđejeaddjin. Norgga eiseválddit geahččaledje dáččaid oččodit dohko fárret, muhto dainna eai lihkostuvvan bearehaga. Šadde fargga nákkut resursavuoigatvuođaid alde, suoma sisafárrejeddjiid ja nuortalaččaid gaskkas, earret eará luossabivddu geažil, nákkut mat lea bistán gitta min áigái. ¶
Maŋŋel vuosttaš máilmmisoađi šattai ruošša beal oasi boares Báhčaveaji-siiddas, oasit Beahcán-siiddas ja Suonjil-siiddas Suoma beallái, muhto nuppi máilmmisoađis válddii Sovjet-lihttu daid ruovttoluotta. Guovllu álbmot lei dalle evakuerejuvvon lullelii Suomas, eaige boahtán šat goassege ruovttoluotta iežaset ruovttubáikkiide. Muhtun jagi maŋŋel soađi fuolahii Suoma ráđđehus ođđa ássanbáikkiid evakuerejuvvon nuortalaččaide, Suoma eatnamis, muhto muhtin muddui siskkobealde nuortalaččaid dološ eatnamiid. Stuorámus báiki lei Čeavetjávri/Sevettijärvi, ja dat gilli lea dan maŋŋá leamaš nuortalaš giela ja kultuvrra deháleamos guovddáš. ¶
Nuortalaččaid gilli, Njávdán, 1905.  ¶
(Govva: Ellisif Wessel) ¶
Nuorttalašmánát Njávdámis spillet sáhku.  ¶
(Govva: Ellisif Wessel) ¶
Jens Andreas Friis muitala ovtta mátkkoštallamis 1867:s: «Ruošša beal nuortalaččat leat áibbas earáláganat go Mátta-Várjjaga luteránalaš sápmelaččat sihke giela, vieruid, árbevieruid ja hámi ektui. ... Risttalašvuođa ektui leat sii ollu maŋŋelis, go eai máhte lohkat, sis eai leat girjjit ja eai ge oaččo makkárge oahpahusa. [8]  ¶
Ovdal rádjebidjama organiserii ruošša-ortodoksa girku ja ruošša stáhta juogalágan oahpahusa nuortalaččaide «oktasašguovllus». Kåre Gade Rasmussen muitala Sør-Varangers skolehistorie til 1880-čállosis: «Girku Báhčaveaijotgáttis, mii lei huksejuvvon 1565:s, bassi Borisa ja Gleba nammii, dakkár áiggis go mii rájiid gesiimet ovttas Ruoŧain 1700-logu gaskamuttus, lei báiki gos ruošša báhppa fálai bálvalusa guktii jagis, 8 beaivvi geasset ja 8 beaivvi dálvet. Seammás lei ruoššain Báhčaveaji oarjjabealde muoras huksejuvvon skuvlavisti [9] , gos ruošša báhppa oahpahii Báhčaveaji sápmelaččaid go sii geasset doppe ledje guolásteame. Njávdáma kapellii bođii mihcamáraide ja juovllaide muŋka Beahccáma kloastaris gii oahpahii Njávdáma oktasašsámiid.»  ¶
Gitta vuosttaš máilmmisoađi rádjái galledii Boris Gleba ruošša báhppa Njávdáma searvegotti ja lágidii doppe ipmilbálvalusaid. Konstantin Ščekoldin (1845-1916) lei báhppa Boris Glebas. Son šattai dovddusin árjjaid geažil maid son bijai nuortalaččaid bajásčuvgenbargui. Son oahpai nuortalašgiela ja jorgalii máŋga vuoiŋŋalaš čállosa nuortalašgillii, ee. Matteus evangeliuma. 1895:s son almmuhii vuosttaš sámi oahppogirjji ruošša bealde, Азбука для лопарей, живущих в Кольском уезде [10] Son čohkkii maiddái nuortalaš máidnasiid ja muitalusaid [11] . Su bargu lei liikká deháleamos ruošša bealde ráji, lei unnán maid son sáhtii dahkat váikkuhit nuortalaččaid dillái Norggas. Steinar Wikan čállá Grensebygda Neiden-girjjis: «Natalia ja Sava Romanoffas ledje ollu mánát, ... Áidna bárdni gii bajásšattai, lei Oskar Romanoff, riegádan birrasiid 1878:s, eanemus dovddus namahusain «Savan-Oski». Árbevierru muitalii ahte Oski beasai mátkkoštit Boris Glebii vázzit ruošša skuvlla. Dát galggai sutnje leat fálaldahkan daningo su namma lei Romanoff (Romanov), seamma sohkanamma go cáras. Duohtavuođas galge buot nuortalaš mánát vázzit skuvlla Boris Glebas, go sii gulle ruošša girko- ja skuvlavuogádaga vuollái, muhto geavatlaččat dat ii báljo obage dáhpáhuvván. Dasa lassin Romanoff-namas ii lean makkárge gullevašvuohta cárabearrašii, muhto lei daningo su ádjá namma lei Roman. Oski goit juobe váccii skuvlla ja oahpai earret eará ruoššagiela, maid son máhtii čállit nai. Lagerkrantz dadjá ahte son váccii «greikalaš kloastarskuvlla» Beahcámis ja oahpai «ollu gielaid». Son lea várra áidna nuortalašmánná gii beasai vázzit veaháš skuvlla ovdalgo Njávdámii ásahuvvui internáhtta, ja su muitet hui čeahpes máinnasteaddjin.»  ¶
Mánát bajit nuorttalašsiiddas, ruošša bealde Báhčaveajis, sullii 1897. Dát mánát jáhkkimis ožžo oahpu báhpa Ščekoldinis. Norgga bealde nuorttalaččat dán áigge eai oba ožžon skuvlla.  ¶
(Govva: Ellisif Wessel) ¶
Sihke ovdal ja maŋŋel rádjebidjama Mátta-Várjjaga luteránalaš olbmot gulle Čáhcesullo báhppii, ja báhppa dat maid organiserii oahpahusa. 1819:s sáddii Čáhcesullo-báhppa dohko sámi oahpaheaddji, gii galggai oahpahit risttalašvuođa. 1844:s Mátta-Várjjat juohkásii guovtti oassái ja 1847:s golmma skuvlabiirii. Álggos ledje guokte biire mearrasápmelaččaide ja okta boazosápmelaččaide. 1849 rájes virgáduvvui okta oahpaheaddji dáčča mánáide, muhto suoma mánáide vuos ii lean makkárge fálaldat. ¶
1859:s Mátta-Várjjat šattai sierra gieldan. Vuosttaš luteránalaš girku huksejuvvui 1862:s Akkalaknjárgii, ja dalle oaččui báiki ođđa nama, Girkonjárga / Kirkenes. ¶
1853:s virgáduvvui suomagielat oahpaheaddji Buođggáid ja Njávdáma mánáide, muhto muhtun jagiid maŋŋel raporterejuvvui ahte Buođggáin ja Njávdámis ii lean skuvla doaimmas daningo váilo oahpaheaddjit geat máhtte suomagiela. Go Njávdámis lei skuvla, de dat lágiduvvui iešguđet priváhtaviesuin. Marie Bekkala muitala [12] ahte su skuvlaáiggis olles vihtta viesu geavahuvvojedje skuvlan. 1860-logus skuvllas ledje 16 suoma – dáru ja 5 sámi – dáru Áppes-girjji. Oahpaheaddjit molsašuvve dávjá, muhtumat máhtte suomagiela, earát máhtte dušše dárogiela. ¶
1891:s bođii oarjenorgalaš Johannes Haaheim oahpaheaddjin Njávdámii. Son lei dalle juo čieža jagi oahpahan eará biiriin Mátta-Várjjagis. Haaheim lei leamaš friddjasadjioahppi [13] Romssa semináras, ja doppe lohkan kveanagiela (suomagiela). Son lea namuhuvvon leat vuosttaš dáččan Njávdámis, ja sus lei njunuš rolla dan gilis dan 37 jagi go lei oahpaheaddjin doppe. Son šattai internáhta jođiheaddjin go Njávdámii ceggejuvvui internáhtta 1905:s, mii lei nubbi dan guovtti stáhtainternáhtas mat Norggas ledje dalle. Son doarjjui nannosit dáruiduhttinpolitihka, maid son ovddidii ollu oktavuođain, earret eará oahpaheaddjisearvvi bokte, ja Mátta-Várjjaga sátnejođiheaddjin. Pedagogalaš sivaid geažil son goitge doarjjui kveanagiela ja sámegiela veahkkegiellan. Haaheim šattai maid maŋŋel vuosttaš máilmmisoađi suodjalusa vákšunageantan ja su bargu lei dieđihit «eahpenašuvnnalaš doaimmaid» birra. ¶
Stuora suoma sisafárren dagahii stuora rievdadusaid Njávdáma giellageavaheapmái. 1800-logu álggu oasis ledje sápmelaččat ja suopmelaččat geat máhtte dárogiela, muhto 1800-logu maŋit oasis lei suomagiella nu ráđđejeaddji ahte sihke sápmelaččat ja dáččat ohppe suomagiela, ja suomagiella áinnas hupmui seaguhusbearrašiin. Nuortalaččat dat eanemus muddui šadde máŋggagielagin. Sii ohppe sihke davvisámegiela ja suomagiela, muhto deaddu nuortalašgiela vuostá lassánii, ja dađistaga báhce dušše moattis geat hupme nuortalašgiela. 1870 iskkadeapmi čájehii ahte Njávdámis ledje 20 skuvlaoahppi, sin gaskkas lei ovttas dárogiella, guoktásis (davvi)sámegiella ja earáin suomagiella ruovttugiellan. Eanas mánát eai máhttán dárogiela ovdalgo skuvlii álge. Nuortalaččaid mánát eai lean mielde dán iskkadeamis, nu ahte mis ii leat sin lohku. ¶
Steinar Wikan čállá Grensebygda Neiden -girjjis: ¶
«Eanemus nákkut ledje nuortalašmánáid dáfus. Johs. Haaheim dadjá ovtta reivves suoma dutkái Tannerii ahte gitta 1905 rádjái ii lean nuortalašmánáide skuvlavázzin bákkolaš, váikko 1863 ja 1889 skuvlalága mielde gáibiduvvui ahte buot mánát geat orrot Norgga rájiid siskkobealde ledje geatnegahtton vázzit skuvlla go leat gaskal gávcci jagi ja konfirmašuvnna agi (15 jagi). Eiseválddit eai lean dilálašvuođaid geažil háliidan «bágget nuortalaččaid čuovvut lágaid, go bálle ahte ruošša «pope» (báhppa) boahtá nugo dábálaččat vuosttildit dan ja oldet ruošša eiseválddiid Norgga vuosttá.» Dakkár dagu livččii oaidnán leat propagándan ruošša oskku vuostá ja ahte dalle lea duolbmume nuortalaččaid vuoiŋŋalaš áigumušaid. Haaheim lei sádden vuosttildemiid skuvlaeiseváldiide, muhto lei álot ožžon vástádussan ahte ferte leat várrogas. Váikkuhussan dasa «šattai ahte nuortalašmánát bajásšadde diehtemeahttumis luonddumánnán». Go ođđa internáhtta ceagganii, geatnegahttojuvve buohkat sáddet mánáideaset Fossheim skuvlii, maiddái nuortalaččat. Haaheim lasiha ahte maŋŋel Ruošša – Japána soađi mii lei 1905–06 (mas Ruošša vuoittahalai) «de eai šat ballan mearihis stuora Ruoššas», ja de eai beroštan šat ruošša báhpa vuosttildemiin ja «su vašálašvuođas Norgga vuostá».  ¶
Nuortalaččat galget leat vuosttildan sáddemis mánáideaset dan ođđa skuvlii ja čujuhan dasa ahte sii leat greika ortodoksat ja gulle Boris Gleb searvegotti vuollái. – Mii eat sádde mánáideamet skuvlii biidnahuvvat, galge nuortalaš eamidat dadjan. Skuvladirektevra oaččui dikki bokte dohkkeheami dasa ahte dát mánát maid galge skuvlii. Go skuvla rahpasii, ja nuortalaččat eai lean vel sádden mánáideaset skuvlii, de ožžo sáhkuid. Skuvlastivrra ovdaolmmoš, suohkanbáhppa Mads le Maire, finai bearráigeahččame Njávdámis skábmamánu 27. beaivvi 1905:s, measta guokte mánu maŋŋel go skuvla lei álgán. Sus lei guhkes ságastallan nuppi nuortalašmáná etniin, ja son dieđiha ahte dan maŋŋel sáddejedje sii mánáideaset skuvlii. 1905:s ledje dušše guokte nuortalašmáná skuvlaagis, 10-jahkásaš Anni Nikolaidatter Ondrevitsj ja 8-jahkásaš Jogar Mikkelsen (Ivanowitz). Soai leigga dat guokte vuosttaža dán joavkkus geat oahpaiga lohkat.» [14] ¶
Njávdáma girku huksejuvvui 1902 boaresdáru guovdemálle mielde.  ¶
(Govva: Svein Lund) ¶
Njávdáma hávdeeatnamis veallá maŋimus gii humai nuortalašgiela Norgga bealde, Jogar Ivanowitz. Hávdegeađggi guokte ruossa čájehit ahte Jogar gulai ortodoksa oskui, su eamit fas luteránalaš oskui.  ¶
(Govva: Svein Lund) ¶
Go Fossheim internáhtta álggahuvvui, de doppe ledje 76 oahppi. Lassin dan guovtti namuhuvvon mánnái geain lei nuortalašgiella eatnigiellan, de lei 39 oahppis suomagiella, 33:s davvisámegiella ja guoktásis dárogiella. ¶
Jogar Ivanowitz (1897-1981) [15] muitala Hans Kr. Eriksenii: ¶
Haaheim lei skuvlajođiheaddji gitta 1928 rádjái, ja su maŋis bođii Andreas Vorren, maiddái oarjenorgalaš ja hui garra dáruiduhttinbealušteaddji. Vorren barggai oahpaheaddjin olles soahteáiggi ja veaháš maŋŋelii soahteáiggi, dassážii go šattai badjelaš 75-jahkásažžan. ¶
Lága mielde lei nuortalaččain, geain lei eará osku, vuoigatvuohta beassat skuvlla risttalašvuođaoahpus, muhto ii ádjánan guhká ovdalgo sii dohkkehedje čuovvut risttalašvuođaoahpahusa. Sii maiddái dalle čađahedje konfirmašuvnna ja šadde dasto norgga stáhtagirku miellahttun. Rávisolbmuide maiddái váikkuhii leastadianisma, mii dán guovllus lei ráđđejeaddji vuoiŋŋalaš suorgi, ja dađistaga ledje dušše soames vuoras nuortalačča geat ledje oskkáldasat ortodoksalaš girkui. ¶
Fossheim internáhtta  ¶
Duiskalaččat bolde 1944:s Fossheim internáhta, mii huksejuvvui 1905:s ja mas ollu huksenrievdadusat dahkkojedje birrasiid 1930. 1946:s ceggejuvvui gaskaboddosaš bráhkkaskuvla, mii geavahuvvui dassážii go dálá skuvla ceagganii 1962:s. Áigi sođiid gaskkas lei garra dáruiduhttináigi sápmelaččaid ja kveanaid vuostá, áigi maŋŋil soađi lei baicca nu ahte skuvla dagai unnitloguid oaidnemeahttumin go sii eai namuhuvvon njuolggadusčállosiin, oahppogirjjiin ii ge oahpahusas. ¶
Njávdámis mii leat hupman olbmuiguin geat vázze skuvlla doppe sihke juste maŋŋel soađi, 50-60-logus, 70-logus ja 90-logus. Buohkat dadjet ahte gažaldagat báikkálaš historjjá ja kultuvrra birra, nuortalaš, davvisámi ja suoma lagasbirrasis, eai namuhuvvon skuvllas. Ollugat sis dadje ahte etnalaš dilálašvuođat ledje «ii-áššin». Historjáoahpahus čavgat čuovui oahppoplána ja oahppogirjji, gos Finnmárku ja sámivuohta ii báljo oba lean namuhuvvon ge, ja nuortalaččaid birra ii lean mihkkege. Eai ohppiid gaskkas ge lean etnalaš dilálašvuođat makkárge fáddán, sii dábálaččat ieža dihte gii lei mii, muhto almmolaččat ii lean dábálaš bidjat sániid dasa. ¶
Svein Otto Borissen (r. 1967) bargá dál viessohoiddárin Nuortasámi museas. Son muitala ahte dalle go su áhčči, Otto Borissen (r. 1927) váccii skuvlla, de ledje čielgaset joavkkut ohppiid gaskkas, lei ollu givssideapmi ja doarrun, ja Otto dávjá šattai gillát dan geažil go son lei nuortalaš. Go Svein Otto váccii skuvlla 40 jagi maŋŋel, de dát gal ii obage vuhtton. Su mielas sis lei fiinnis skuvllas ja son muitala ahte son ii vásihan moktege ahte nuortalaččat dahje eará sápmelaččat givssiduvvojedje man ge ládje. ¶
Otto Borissen ovttas áddjubiin, Njávdán 1990  ¶
(Govva: Svein Lund) ¶
Svein Otto Borissen lea nuortalaš ja musea viessohoiddár.  ¶
(Govva: Svein Lund) ¶
Liikká ii leat sámivuohta álohii leamašan ii-áššin. Álttá-riiddu áiggis ja maŋŋel ledje skuvllas muhtin oahpaheaddjit geain lei áibbas earálágan oaidnu go dat mii lei leamašan dábálaš skuvllas ja gilis. Sin searvvis ledje Álttá-aktivisttat, sosialisttat ja ateisttat, mii ii gal váldon bures vuostá gilis gos lestadiánalaččat ledje ráđđen. ¶
Tove-Lill Labahå Magga lei oahpaheaddjin Njávdámis 1975–91. Govva lea Guovdageainnus, 2007.  ¶
(Govva: Svein Lund) ¶
Tove-Lill Labahå Magga lei Njávdámis oahpaheaddjin 1975–91. Son muitala: – Leimmet muhtin oahpaheaddjit geat háliideimmet deattuhit báikkálaš diliid skuvllas, ja dál mis lei maiddái doarjja oahppoplánain dahkat dan. 1980-logu loahpas ovttasbarggaimet sámi prošeavttain, mii lihkostuvai hui bures. Mii ráhkadeimmet duodječájáhusa loaddavuovdimiin ja lágideimmet nai konseartta Mari Boiniin. Dát dienas galggai adnot čiŋahit skuvlla sámi dáidagiin. Muhto váhnemiin eanetlohku oaččui baicca dohkkehuvvot ahte ruhta galggai adnot skuvlamátkái. Mii fertiimet dohkkehit dan, muhto liikká lei min mielas váivi go sámi kultuvra ii sáhttán šaddat eambbo oidnosii ja dohkkehuvvon. Mii vásiheimmet ahte oahppit ja ollu váhnemat liikojedje oahppat eambbo dán báikkálaš sámi historjjá birra, mas nuortalaččain ja davvisápmelaččain lea oktasaš sámi historjá dán guovllus gitta otnáža rádjái. Dál leat ilus go nagodeimmet čađahit dan prošeavtta. Dat lei ođđa áigi ođđa vejolašvuođaiguin.  ¶
1800-logu gaskamuttu rájes lea suomanálli leamašan eanetlogus Njávdán-gilážis ja maiddái skuvlaohppiid gaskkas. Olbmot geat leat bajásšaddan Njávdámis 1950-logus muitalit ahte dalle hupme rávisolbmot eanemusat suomagiela gilis. Váhnemat hupme dábálaččat dárogiela mánáiguin, muhto áhkut ja ádját dávjá hupme suomagiela, ja mánát vástidedje dárogillii. ¶
Dađistaga go šattai vejolašvuohta oažžut sámegiela dahje suomagiela fágan skuvllas, de Njávdáma skuvllas lei stuorámus beroštupmi suomagillii. ¶
Dál leat viđa oahppis Fossheim skuvlla guđa oahppis suomagiella nubbingiellan, ja njeallje oahppi geat álge skuvlii čakčat leat maiddái buohkat válljen suomagiela. Muhtun ohppiin lea ovdal leamašan davvisámegiella nubbingiellan skuvllas, muhto rektor muitala ahte maŋemus jagiid ii leat gal dasa leamašan jearru. ¶
– Measta juo visot mii almmuhuvvo sápmelaččaid birra Norggas lea davvisápmelaččaid ja davvisámegiela birra. Min skuvllas mii deattuhit vuosttažettiin ja ovddemusat nuortalaččaid, dadjá rektor Elin Steigberg. – Jus mii eat daga dan, de ii oktage daga dan. Nu ahte go mii omd. ávvudit Sámi álbmotbeaivvi, de mii váldit ovdan dan mii gullá nuortalaččaide.  ¶
Rektor lea eret Stáiggus Nordlánddas, ja sus leat alddis sámi máttut Oarje-Báidáris. Son lei vuos ollu jagiid bargan oahpaheaddjin Harstadas ovdalgo ollii Njávdámii rektorin 2008:s. Son joatká: – Dalle lei Nuortasámi musea ásahuvvon prošeaktan Sámedikki olis, ja sis lei kantuvra skuvllas. Oktavuohta singuin dieđusge váikkuhii munnje, ja dat movttiidahtii mu muitalit nuortalaččaid historjjá ja kultuvrra birra skuvllas. Muhto gávdnojit hui unnán čállosat, ja lea váttis gaskkustit nuortalaččaid birra skuvllas, soaitá earenoamážit dan birrasis gosa dát kultuvra gullá. Eará báikkiin sáhtášin muitalit nuortalaččaid birra, muhto mu mielas lea dáppe váttis dan dahkat, nuortalaččat fertejit vuosttažettiin ieža muitalit.  ¶
Njávdáma bajásšaddanguovddaš lea Fossheim skuvla ja Smålaksen (Diddi) mánáidgárdi.  ¶
(Govva: Svein Lund) ¶
Rektor Elin Steigberg čájeha plakáhta nuortalašgiel lohkosániiguin, mat leat ráhkaduvvon - prošeavttas.  ¶
(Govva: Svein Lund) ¶
Fossheim internáhttaskuvllas ledje eanemus badjel 100 oahppi. Internáhttadoaibma heaittihuvvui 1996:s. Dál lea Fossheim skuvla ja Smålaksen mánáidgárdi oktiibiddjon Njávdáma bajásšaddanguovddážin, das lea oktasaš jođiheaddji, guokte oahpaheaddji ja guokte mánáidgárdebargi. ¶
Njávdáma ja Reaisavuona váhnemat ásahedje Smålaksen mánáidgárddi oasussearvin. ¶
Váhnemat ohce ruđa Sámedikkis ja oste duhkorasaid ja dávviriid main lei sámi sisdoallu. Ledje dohkát ja vuojánat, girjjit ja govat, mainna mánáidgárddis galggai vejolašvuohta gaskkustit nuortalaš ja davvisámi kultuvrra mánáide. Muhto dát unnán jotkojuvvui maŋŋel go dát šattai gielddalaš mánáidgárdin. ¶
Dál leat guhtta máná vuođđoskuvllas ja čieža máná mánáidgárddis, 2012 čavčča rájes šaddet logi ja golbma. Buot oahppit vázzet dál mánáidskuvlla. Nuoraidskuvla ii leat formálalaččat heaittihuvvon, muhto áidna nuoraidskuvlaoahppi skuvlabiires vázzá dál iežas sávaldaga vuođul skuvlla Girkonjárggas. ¶
Nu movt ollu eará smávva boaittobeali skuvllat, de Fossheim skuvllas lea čađat gaskka áittan ahte heaittihuvvo boahtte gieldabušeahtas. Dat mielddisbuktá ahte sihke oahpaheaddjit, váhnemat ja oahppit šaddet dorvvuheapmin, ja nuorra bearrašat leat eahpesihkkarat dustet go bidjat návccaid dasa ahte gilis lea boahtteáigi. Skuvlii mearkkaša dat ahte lea váttis oažžut ruđa dárbbašlaš dávviriidda ja divodemiide. ¶
Ohppiidlogu ii leat njiedjan dušše daningo skuvlabiires lea eretfárren. 4-5 jagi áigge ledje máŋga bearraša geat válde iežaset mánáid eret Njávdáma skuvllas, ja válljejedje baicca sin sáddet suohkana guovddáš skuvllaide. Dát oahppit ožžo skuvlamátkki mii lei 4-5 miilla, ja suohkan mávssii sáhtostallangoluid. Suohkan ii leat dahkan mearrádusa friddja skuvlaválljema birra obbalaččat, muhto lea dohkkehan dáid sirdimiid, mat eahpitkeahttá leat láivudahttán vuođu dasa ahte gilis galgá leat skuvla. ¶
Go mun 1990:s jearahallen Otto Borissenis Njávdámis, son dajai: – Juo, Njávdámis gávdnojit ain nuortalaččat, vaikko giella juo lea measta áibbas jávkan. Maŋemus gii humai nuortalašgiela áibbas njuovžilit lei Jogar Ivanowitz, gii jámii 1981:s. Ieš ohppen nuortalašgiela, davvisámegiela ja suomagiela unnin. Muhto dárogiela ohppen easkka go skuvlii álgen. Dál gal lea suomagiella mu nannoseamos giella. Mun gal gulahalan sámegillii, muhto dalle lea seaguhus gaskal nuortalašgiela ja davvisámegiela masa vel seaguhan veaháš suomagiela. [17]  ¶
Otto lea okta dain maŋemusain gii lea bajásšaddan Njávdámis ja juobe goit belohahkii máhttá hupmat nuortalašgiela. Dál orrot moadde nuorttalašgielaga Njávdámis, muhto sii leat bajásšaddan Suoma bealde. ¶
Skuvllas eai leat goassege oahpahan nuortalašgiela, ja rektor muitala ahte eai váhnemat ge leat dan háliidan. Sámediggi lea dál váldán nuortalašgiela fárrui giellaplánii ja maiddái ráđđehusa maŋemus dieđáhusas sámepolitihka birra lea namuhuvvon ahte háliidit nannet nuortalašgiela bargguid. ¶
2012 giđa vuohččan lágiduvvui oanehit kursa nuortalašgielas, 15-diibmosaš. Ledje čieža oasseváldi geat čađahedje kurssa. Kursajođiheaddji lei gielladutki Michael Riessler, gii lea dutkan nuortalašgiela ja eará nuortasámi gielaid ja suopmaniid. Čoahkkimis Njávdámis 2012 borgemánus sáhtii son čájehit oahpponeavvuid maid son lei ráhkadan nuortalašgiela giellaoahpaheapmái Norggas. Dát leat Suoma oahpponeavvuid vuođul dahkkojuvvon. Muhto daningo nuortalašgiela grammatihkka lea mihá lagat suomagiela go dárogiela ja ruoššagiela, de ferte muhtun heivehemiid dahkat. Dát gusto maiddái giela jietnadagaide. Viidáset son čájehii jietnamateriálaid ja digitála veahkkeprográmmaid mat leat ráhkaduvvon ovttas Sámi giellateknologiijain Romssa universitehtas. Dát materiálat galget dál heivehuvvot geavaheapmái sihke Norggas, Ruoššas ja Suomas. Čájeheapmái ledje boahtán oahpaheaddjit sihke suoma ja norgga beal skuvllain. ¶
Jus vuodjá Kárášjogas Suoma čađa Girkonjárgii, de manná meaddel golmma sámegiel guovllu: Álggos davvisámegiela, dasto anársámegiela, dasto nuortalašgiela ja loahpas seaguhuvvon nuortalašgiela ja davvisámegiela. Dát boahtá oidnosii hui iešguđetge ládje luoddagalbbaid ja eará dieđuid bokte geaidnoguoras. Suoma bealde gal leat oalle jearggalaččat geavahan galbbain báikkálaš sámegiela oktan suomagielain, norgga bealde ges Mátta-Várjjagis leat measta aivve dušše dárogiel namat. Soames sámi namat oidnojit davvisámegillii. Ii boađe oidnosii geaidnoguorain iige almmolaččat ahte eanasoassi gielddas lea dološ nuortalaš ássanguovlu, ja ahte nuortalaš namat dávjá leat boarrásepmosat. Badje Njávdán lea juohkásan gaskal Suoma ja Norgga. Suoma bealde čuožžu Näätämö – Njauddâm suomagillii ja nuortalašgillii, norgga bealde Øvre-Neiden – Badjenjávdán dárogillii ja davvisámegillii. ¶
Suoma bealde leat geaidnogalbbat suoma- ja nuortalašgillii, norgga bealde dárogillii ja muhtumii davvisámegillii.  ¶
(Govva: g.b.: Svein Lund, o.b.: Basia Głowacka) ¶
Nuorttalaččaid guovllu juohkin gaskal golmma riikka ja rievdadalli rájit leat dagahan oktavuođa váttisin. Soađi rájes gitta birrasiid 1990 rádjái lei áibbas unnán oktavuohta rastá ráji gaskal Sovjet-lihtu ja Norgga/Suoma. ¶
Nuortalaččat leat dál unnit dahje eanet assimilerejuvvon majoritehtaálbmogii, ja stuora oassi sis hupmet dál dušše daid guoskevaš stáhtagielaid. Dat dagaha stuora váttisvuođaid go nuortalaččat dan golmma riikkas galget gulahallat. Norgga ja suoma nuortalaččat sáhttet gaskaneaset belohahkii geavahit suomagiela, go ollu boarráset nuortalaččat norgga bealde hupmet suomagiela, ja muhtun nuorat olbmuin lea leamašan suomagiella skuvllas. Nuorat olbmuid gaskkas muhtumat máhttet gulahallat eŋgelasgillii, muhto eanasmuddui šaddá geavahit dulkka go nuortalaččat rájiid badjel galget gulahallat, mii divrudahttá oktavuođa hirbmadit ja dahká dan eambbo formálalažžan ja eahpelunddolažžan. ¶
Leat gal nagodan doallat muhtun oktasaš lágidemiid vaikko vel leat ge dakkár váttisvuođat. Njávdáma ja Čeavetjávrri skuvllain lei oalle ollu ovttasbargu 1980-logu rájes. Vuođđun dasa lei sihke dat ahte ollu Njávdáma ohppiin lei suomagiella fágan, ja goappeš gilážiin ledje nuortalaččat. ¶
Okta oasseváldi, gii earenoamážit vuoruhii sámi kultuvrra, lei Tove-Lill Labahå Magga. Son muitala: ¶
– Álggiimet galledemiin Čeavetjávrris. Galledeimmet skuvlla ja leimmet maiddái girkogárddis ja gili rámbuvrras. Mihttomearri lei gávdnat sisdoalu mii lei heivvolaš ja miellagiddevaš ohppiide. Go mii olliimet ruovttoluotta skuvlii, de barggaimet nuortalaččaid oskkuin, ohppiid nuortalaš sohkavieruiguin ja kultuvrralaš árbevieruiguin. Dan luohkás mii mus dalle lei, ledje hui ollu oahppit geat ledje nuortalaš sogas. Sidjiide lei hui miellagiddevaš ahte sii besse gaskkustit iežaset kultuvrra skuvllas. Eará oahppit čájehedje maiddái stuora beroštumi dán fáddái.  ¶
Dan guovtti skuvllas leat leamašan áigodagat go leat ovttasbargan máŋgga suorggis, earret eará leat leamašan oktasaš falástallanlágideamit. Ovttasbargu lei hui ávkkálaš Njávdán ohppiide geat ohppe suomagiela, ja Čeavetjávrris maiddái ovtta áigge fálle dárogieloahpaheami. Oahpaheaddjit maiddái lonohalle ollu idéaid ja máhtolašvuođa. Čeavetjávrri skuvllas leat ollu oahpaheaddjit dábálaččat máhttán hupmat ruoŧagiela ja/dahje eŋgelasgiela, nu ahte oahpaheddjiide doaimmai ovttasbargu oalle bures. Skuvllat serve ohcat stuorát Interreg-prošeavtta máŋgga suorggi ovttasbargguide, ja sis lei 2,5 miljovnna ruhtalohpádus dása, muhto šadde vuollánit go Mátta-Várjjaga gielda ja Finnmárkku fylkkagielda eai lean mielas máksit iežaset osiid ovddas. ¶
2010:s álggii ovttasbargoprošeakta namahusain  (Nuortalaččaid kultuvra rájiid rastá). Dát lei Interreg-ruhtaduvvon prošeakta man Sámi oahpahusguovddáš Anáris jođiha, ja mas Nuortasámi musea lei Norgga bealde ovttasbargi. Ledje guokte prošeaktabargi guđege riikkas, Suomas, Ruoššas ja Norggas, ja sii ledje virgáduvvon guovtti jahkái. Prošeakta loahpahuvvui 2012 loahpageahčen. ¶
Lassin namuhuvvon giellakursii Njávdámis, leat maiddái leamašan giellakurssat Ruoššas ja Suomas. Prošeakta lea lágidan muhtun kurssaid nuortalaš duojis (ǩiõtt’tuejj). Gođđinkursa nuortalaš minstariiguin lea leamašan bivnnuheamos, ja sis leat maiddái leamašan kurssat nugo bargat guollečuomaiguin ja bearralhervemiin. Sii leat maiddái ráhkadan ja prenten muhtun álkis diehtojuohkinčállosiid nuortalaččaid birra. 2012 giđa sis lei diehtojuohkinbeaivi rektoriidda ja muhtun oahpaheddjiide Mátta-Várjjaga guovlluskuvllain ja seamma jagi čakčat lei dáin skuvllain oktasaš plánenbeaivi Njávdámis gos váldodeaddu biddjui nuortalaččaide. Prošeakta lea maiddái láhčán dili golmma riikka oassálastimii iešguđet lágidemiide nugo festiválaide ja girkolaš allabasiide. ¶
Okta gii lea geavahan nuortalaš kulturprošeaktafálaldaga lea Liv Margrethe Thrane (r. Vartiainen, 1939). Su nuortalaš duogáš lea iežas áhči beale áhkus, Malla Romanoff. ¶
Liv orru Badje Njávdámis, lahka ráfáidahttojuvvon Labahå-dálu, gos son bajásšattai eatni beale áhku ja ádjá luhtte. Soai leigga suopmelaččat, ja ruovttus buohkat hupme suomagiela. Muhto Liv oahpai maiddái dárogiela, nu ahte máhtii dan go álggii skuvlii. Doppe ledje sihke davvisámegielat ja suomagielat oahppit, muhto son ii muitte lei go oktage gii ii máhttán dárogiela. Doppe eai lean gal šat mánát geat hupme nuortalašgiela. Skuvllas ja internáhtas mánát eanas hupme dárogiela gaskaneaset, muhto hubmojuvvui maiddái (davvi)sámegiella ja suomagiella, ii ge lean gildojuvvon hupmamis dáid gielaid. ¶
(Govva: Svein Lund) ¶
Muhtin biktasat maid Liv Thrane lea duddjon maŋŋil go son váccii nuortalaš minstariid gođđinkurssa.  ¶
(Govva: Svein Lund) ¶
Boares Fossheim internáhttaskuvla boldojuvvui 1944:s, nu ahte go Liv álggii skuvlii 1947:s, de skuvla lei bráhkain main ledje oađđinsálet. Juohke lanjas ledje 7-8 nieiddaža ja ledje guhkes galbma feaskárat maid čađa viehkat go galggai basadit. Sáhtii leat oalle galmmas dain heajos bráhkain. Liv muitala: ¶
– Oahpaheaddjit ledje eanasmuddui lullinorgalaččat, ja mun muittán ahte sis lei váttisvuohta dadjat min goargguid. Eatnasiin han ledje suoma namat. Vuosttaš skuvlajagi dušše čirron ja háliidin ruoktot, muhto maŋŋel gal buorebut lokten áiggi internáhtas. Doppe han ledje stoahkanolbmát, muhto ruovttus gal ledjen oalle okto, ii lean oktage geainna stoahkat sáhtii. Skuvllas deaivvadedje máŋgga gili mánát, ja sis lei sihke suoma, davvisámi, nuortalaš ja dáža duogáš. Dávjá ovttastalle mánát geat gulle seamma gillái, muhto mun goit juobe ožžon ovtta olbmá gii lei sámegielat ja lei Uvduvuonas eret. Moai dušše dárusteimme gaskaneame. Ferten gal dadjat ahte in mun gal fuobmán ahte oktage givssiduvvui daningo son gulai duon dahje dien olmmoščerdii. Muhto maŋit áiggis lean gullan ahte eará bártnážat givssidedje Ivanowitz-bártnážiid, ja sii oaivvildedje ieža ahte dat lei daningo sii ledje nuortalaččat.  ¶
Skuvlla sisdoallu lei áibbas dáru, lei unnán báikkálaš sisdoallu. Luonddufágas leimmet veaháš olgun meahcis, muhto muđui visot oahpahus lei girjji mielde. ¶
Mus leat vihtta máná, geat buohkat leat vázzán Njávdámis skuvlla. Dalle ledje eará áiggit, lei ođđa skuvla, olles skuvlaáigi ja skuvlasáhttu beaivválaččat. Ii lean vuos suomagiel oahppofálaldat, nugo maŋŋel lea šaddan. In mun ge leat mánáide oahpahan suomagiela, mu isit lei dáčča ja dárogiella šattai bearašgiellan. ¶
Musea ja prošeakta «Nuortalaš kultuvra rájiid rastá» lea mielddisbuktán ahte sihke mun ja ollugat earát leat ožžon eambbo beroštumi ja eambbo miehtemielalaš oainnu iežamet nuortalaš duogážii ja identitehtii. Mun lean leamašan mielde sihke bearralhervenkurssas ja nuortalaš gođđinminstarkurssas. Dál lean gođđán sihke čuvlla, busera, leasttuid ja fáhcaid dakkár minstariid mielde. Mu hirpmástuhttet dat ollu doaimmat maid leat nákcen oažžut áigái dán prošeavttas. ¶
25.09.2011 hávdáduvvui 94 dološ nuortalaš dákterikkit ođđasit deike, St.Georga kapealla lahka. Go govviimet 2012 geassemánu ii lean vel makkárge galba ii ge eará almmolaš diehtu dan báikkis.  ¶
(Govva: Svein Lund) ¶
(Govva: Svein Lund) ¶
Juo 1970-logu rájes lea bargojuvvon oažžut sierra musea mii sáhttá dokumenteret nuortalaš historjjá ja kultuvrra. Muhto dát lea leamašan guhkes ja lossa proseassa. 1998:s mearridii Sámediggi dahkat plánejuvvon Nuōrttsaa'mi mu'zei / Nuortasámi musea sámi duhátjagibáikin, duhátjagimolsuma olis, ja dan ávvudedje nuortalaččat golmma riikkas. Go vistehuksenbargu 2002:s bođii stáhtabušehttii, doivo optimisttalaččat ahte musea rahpasa 2006:s. Muhto dan rájes lea ollu mannan boastut. Entreprenevra reastaluvai, Statsbyggas lei heajos čuovvoleapmi, ja visot ádjánii. Dál lea visti gárvvistuvvon olggobealde. Siste leat kantursajit ortnegis ja Nuortasámi musea ja «Nuortalaččaid kultuvra rájiid rastá» -prošeavtta bargit leat geavahan daid. Čájáhusat leat plánejuvvon ja álggahuvvon, muhto eai sáhte gárvvistuvvot ovdalgo ollu boasttuvuođat ja váilevašvuođat leat divvojuvvon. 2012 giđa juolludii kulturdepartemeanta ruđa vistti gárvvisteapmái. Áramusat sáhttá rahpan dáhpáhuvvat goas nu 2013:s. Nuortasámi musea lei álggus Sámedikki vuollásaš prošeaktan, muhto 2013 álggus sirdojuvvui Deanu ja Várjjat museasiidda vuođđudussii. ¶
Honna Havas, gii 2004 rájes lea plánen Nuortasámi musea čájáhusaid, illuda dan beaivái go sii viimmat sáhttet rahpat vistti. Son lohká dat lea earenoamáš dehálaš daningo skuvllain leat hui unnán ávdnasat maiguin sáhttet muitalit nuortalaš kultuvrra ja historjjá birra. ¶
Nuōrttsaa'mi mu'zei orru gárvvis go geahččá dan olggobealde.  ¶
(Govva: Svein Lund) ¶
Museahoavda Honna Havas čájeha man oanehažžii čájáhusbarggtt ledje ollen 2012 geassemánu.  ¶
(Govva: Svein Lund) ¶
[2] Siiddanamahusat leat dás almmuhuvvon dákkár vuoru mielde: nuortalašgillii / davvisámegillii / dárogillii/ suomagillii / ruoššagillii: Njauddâm / Njávdán/ Neiden / Näätämö / Навдема (Navdema), Paaččjokk / Báhcaveadji / Pasvik / Paatsjoki / Пазрека (Pazreka), Peäccam / Beahccam / Peisen / Petsamo / Печенга (Petsjenga), Suõʹnn’jel / Suonjil / Suenjel / Suonikylä / Сонгельск (Songelsk), Mue'tǩǩ / Muotki / Muotka / Мотка ja Nuõʹttjäu'rr / Nuohttejávri / Nøttiager / Nuortijärvi / Нотозеро (Notozero). Muhtun gáldut lohket dušše dan njeallje vuosttaš siidda leat nuortalaččaid siidan, earát oaivvildit ahte maiddái Sââ'rvesjäu'rr / Sárvesjávri / Hirvasjärvi / Гирвасозеро (Girvasozero) gullá nuortasámi siiddaide. ¶
[5] Suopma lei 1809 rájes stuoraherttotváldi Ruošša vuolde. Muhto davvin ledje maid eahpečielga rádjediliid, nu ahte lea rievddadan man muddui dat oassi Njávdán-siiddas ja Báhčaveadje-siiddas mat eai gullan šat Norgii rádjejuohkima maŋŋel, ipmirduvvui gullame Supmii dahje Ruššii. ¶
[6] Nuorta beal oassi Báhčaveadje-siidda guovllus gulai Supmii gaskasoahteáiggis («Suoma gudji»). Dan dihte Suoma ráđđehus oaččui daid ruđaid Norgga ráđđehusas. Buhtadussubmi lei 12000 ruvnno. Dán ruđa reanttut galge, šiehtadusa mielde, mii lei dahkkon Suomain, adnot nuortalaččaide, muhto lea eahpečielggas ožžo go sii daid ruđaid goassege. (Astri Andresen: Siidaen som forsvant. s.157- 161.)  ¶
[7] Dat lea vuđolaččat čilgehuvvon Astri Andresen girjjis: Siidaen som forsvant. Mátta-Várjjat Musea 1989.  ¶
[8] J.A.Friis: En sommer i Finnmarken , Russisk Lapland ja Nordkarelen, 1880, s. 115. Orro leame nu ahte Friis oaivvilda dán čilgehusa guoskat nuortalaččaide sihke norgga ja ruošša ráji siskkobealde.  ¶
[9] Lei kapealla mii maiddái adnui skuvlavisttiin. (Juolgečálus orginálateavsttas) ¶
[10] Áppes sápmelaččaide, geat orrot Guoládat guovllus. ¶
[12] Marie Bekkala: Skuvlamuittut Njávdámis. Sámi skuvlahistorjá 6.  ¶
[13] Friddjasajiortnega birra muitaluvvo Eivind Bråstad Jensena artihkkalis mii lea dán girjji álggus. ¶
[14] Jáhkkimis leigga soai dat guokte vuosttaš nuortalačča geat oahpaiga lohkat dárogillii, muhto nugo muitaluvvo dán artihkkalis, de lei goit juobe okta sudno ovdal gii lei ruoššagillii oahppan lohkat. ¶
[15] Jogar ii beassan atnit iežas nama almmolaččat Norggas. Son lea iešguđetge gálduin registrerejuvvon Georg Mikkelsen dahje ovdanamaiguin nugo Johan, John dahje Gregor. ¶
[16] Eivind Bråstad Jensen artihkkalis muitaluvvo ahte ledje njeallje giela, davvisámegiella vel lassin. ¶
Eará artihkkalat Sámi skuvlahistorjá 6-girjjis ¶
Skuvlavázzin guhkkin eret ruovttus ¶
Artihkal girjjis Sámi skuvlahistorjá 6 . Davvi Girji 2013. ¶
«Dát gielda lea čielga dáža guovlu.» Dán čálii skuvladirektevra Chr. Brygfjeld Bearalvági gieldda birra 1931:s. Muhto dat ii lean duohta, iige leamaš ovdal iige maŋŋá. Gielddaguovddážis ledje eanaš dážat, ja unnit báikkiin gielddas ledje čielgasit sámi ássit. Gitta 1950-logu rádjai álge doppe oahppit skuvlii geat dušše hálle sámegiela. Okta sis lei Kåre Larsen, riegádan 1944:s. Son muitala dás su skuvlavázzima ja internáhttaeallima birra Strommavuonas ja Skeavvonjárggas. Dan maŋŋá čađahii realskuvlla Bearalvágis. Doppe orui oahppásiid luhtte. Dan maŋŋá váccii poastaskuvlla Oslos, barggai poasttas Girkonjárggas, ja lagabui 40 jagi Davvi-Norgga Seastinbáŋkkus, Deanu ossodagas. Kåre lea dál ealáhagas, ja geavaha áiggis meahcástallamii, ealgabivdui ja luossabivdui.  ¶
Jearahalli Yngve Johansen lea riegádan 1954:s. Son ja su eadni leaba Bearalvági gielddas eret, muhto Yngve lea bajásšaddan Lávvonjárggas, Deanunjálmmis. Su skuvlaáiggis son lea olles áigge orron eará báikkis, internáhtas, priváhta báikkiin ja ásodagain. Son váccii vuođđoskuvlla Deanodagas, Juovlavuonas ja Sieiddás, Sámi álbmotallaskuvlla, oahpaheaddjiskuvlla Álttás, ja maŋŋá son logai sámegiela Álttás ja lášmmohallama váldofága Levangeris. Yngve lea bargan luossabivdin, oahpaheaddjin, prošeaktajođiheaddjin ja hárjeheaddjin, 1994–2006 son lei 1. amanuensa Sámi allaskuvllas. 2006:s fárrii ruovttoluotta Lávvonjárgii, ja bargá iešguđet lágan prošeavttaiguin, ja lea ee. ráhkadan CD Bearalvági sámi báikenamaid birra. Son bargá dál sámi statistihkain ja CD:in Unjárgga sámi báikenamain. ¶
Yngve Johansen (Govva: Svein Lund)  ¶
Kåre Larsen orui 10 vuosttaš eallinjagi Guolleveajis Bearalvági gielddas. Son lea nubbin nuoramus 8 mánás. Guolleveadji lei sámegielat báikkáš, ja Kåre bearrašis lei sámegiella ruovttugiellan. Seamma go boarrásat oappát ja vieljat de ii máhttán Kåre dárogiela nu bures go álggii skuvlii. ¶
– Bearalvági gielddas ledje guokte skuvlla. Bearalvágis, ja nubbi skuvla, internáhtaskuvla Strommavuonas. 1950-logu álggus ii lean geaidnooktavuohta dán guovtti báikki gaskka. Danne gárttai ge skuvlii Strommavutnii, mii lei guhkimusas eret ruovttus. Go jođiimet skuvlii de jođiimet álggos unnafatnasiin «lokálafatnasii». Dát ii lean álki buot háviid, erenomážit go lei oarjebiegga. Ja de lei johtit Deanuvuona olggos, Ráhkkonjárgga birra, Bearalvági bokte, gitta Strommavutnii. Dát mátki bisttii máŋga diimmu, ja muhtumin sáhtte lea stuorra bárut ja garra biegga. Dasa lassin lei diesel- ja duhpátsuovvahádja saloŋggas, ja dát ii álkiidan gal mátkki. Dákkár mátkkiid maŋŋá sáhtten leat illáveaje máŋga beaivvi. Go álgen skuvlii Strommavutnii de ožžon veahki Arne Frantzenis birget dárogielain. Son lei eret Vuođavuonas ja lei moadde jagi boarrásat go mun, ja son máhtii sihke dáro- ja sámegiela. Ii mannan nu guhkes áigi ovdal go ohppen dárogiela, sihkkarit danne go giláš lei dárogielat ja buot mii skuvllas dáhpahuvai lei dárogillii. ¶
(Gova luoikan Yngve Johansen) ¶
Internáhtas orro dušše mánát ja okta oahpaheaddji. Dálueamit ráhkadii borramuša, muhto mu mielas orui hui ovttageardánis borramuš. Vaikko vel internáhtta lei guolástusbáikkážis de eat ožžon nu ollu guoli. Oahpahus lei guovtti joavkkus, go okta joavku lei skuvllas, de lei nubbi ruovttus. ¶
Maŋimuš jagi mun orron okto Strommavuona internáhtas, go de leigga mu nuorat viellja ja kránnjá Jan Johansen ruovttus go mus lei skuvla. Dát dagahii ahte áigi manai njozet go ledjen áidna mánná internáhtas. Skuvllas oahpahuvvui oahppogirjjiid vuođul, ja skuvllas ii namuhuvvon miige sápmelaččaid birra. Mu mielas ledje čeahpes oahpaheaddjit, ja astoáiggis ledje maid šiegat. ¶
Mus leat eanáš buorit muittut internáhttaeallimis. Mis lei stuorra friddjavuohta, ja dan mii geavaheimmet olgodoaimmaide. Internáhttaeallin maid dagahii ahte mánát šadde iešheanálaččat, ja ohppe ieža birget. Strommavuona internáhtta heaittihuvvui 1954:s, ja maŋimuš jagiid ledje dušše Guolleveaji ja Golgovuona mánát internáhtas. ¶
Skeavvonjárgga 1950-logus. Gurut bealde Samvirkelagkája, internáhta/skuvlla kája ja internáhttavisti.  ¶
(Gova luoikan Skeavvonjárgga skuvla) ¶
Skeavvonjárgga skuvllas, jáhkkimis 1950-logus  ¶
(Gova luoikan Skeavvonjárgga skuvla) ¶
Skeavvonjárgga skuvla, 1950- dahje 60-logus. Vistti alimus oassi lea skuvla/luohkkálanjat, vuolimus oassi lei lášmmohallanlatnja mii maiddái geavahuvvui kapeallan.  ¶
(Gova luoikan Skeavvonjárgga skuvla) ¶
–1954:s fárrii mu bearaš Golgovutnii. Sivvan dasa lei ahte doppe lei guolleoasti, kája ja buvda, ja muđui hápman mii eanáš dálkkiin lei buorre. Muhto gillái ii lean geaidnooktavuohta, ja dat ii leat vel dál ge. Go ii lean internáhtta Bearalvágis, de sáddejedje mánáid «lokálafatnasiin» Skeavvonjárgii, Gáŋgaviikka gildii. Njuolga rastá Deanuvuona ii leat go badjelaš 20 kilomehtera. Muhto lokálas lei ruvtto Deanuvuona ja Lákkovuona birra, ja dás sáhtte leat gitta 12 bisánanbáikki rádjai, ja mátki bisttii badjelaš jándora. Muhto Deanuvuonas maid sáhttá leat dálki, ja jándora mátki garra dálkkis sáhttá čuohcat garrasit olbmui, erenomážit sidjiide geat šaddet mearrabuohccin. Áigodagat internáhtas sáhtte bistit gitta mánu rádjai. Skeavvonjárggas ledje mus mu viellja Aksel, ja vieljažagat Jan ja Bjarne Johansen, skuvlaskihpárin. Lei buorre ahte ledje skihpárat guhkes mátkkis Deanuvuona birra, ja maiddái internáhtas. Maiddái dán internáhtas ledje mu mielas buori oahpaheaddjit ja šiega bargit. De mu mielas lei internáhttaáigi buorre áigi. Báikki mánát maid ledje šiegat ja lei uhccán givssideapmi skuvllas ja internáhtas. Muhto dáppe lei maiddái sámevuohta dakkár ášši mii ii guoskkahuvvon skuvllas, lihkká váikko ledje eanáš sámi mánát skuvllas. ¶
Eará artihkkalat Sámi skuvlahistorjá 6-girjjis ¶
Šattai čohkkát skuvllas go humai sámegiela ¶
Artihkal girjjis Sámi skuvlahistorjá 6 . Davvi Girji 2013. ¶
Johan Eilif Thomassen lea Ellen-Astri Lundby eanu. Son lea riegádan 1940:s Stuora Liidnavuonas. Ja soahteáigi váikkuhii sihke su bajásšaddamii ja skuvlavázzimii, nugo buot eará soađiáiggemánáide Finnmárkkus. Go son álggii skuvlii 1947:s, de lei skuvlavistin muhtun bráhkka Johkaluovttas Stuora Liidnavuonas, ja maŋŋá čieža jagi álbmotskuvllas, de čuovui eallima skuvla meara alde ja ruovttus. Son lei guollebivddus 1955 rájes 1958 rádjái. Dat lei goasii nu ahte vulggii njuolga konfirmašuvnnas Gámavuona girkus geassesállitbivdui. Ja dasto čuovui čakčasállitbivdu, šákšabivdu, Lofuohta-bivdu jna. Dan maŋŋil lei son matros Finnmarks Fylkesrederi báikkálaš fatnasiin ja borjjastii muhtun jagiid maiddái fatnasiin mat johte olgoriikkain. Dasa lassin lea son maid bargan Vinmonopola rájus Oslos ja Industriell Skiferdriftas Álttás. Johan Thomassen ássá dal Guohcamohkis Dálbmeluovttas, ja son geavaha mánnávuođa ruovttu Viđgeluovttas Stuora Liidnavuonas bartan.  ¶
– Dat maid buoremusat muittán skuvlaáiggis, lea go oahpaheaddji suhtai munnje dan dihte go sámástin friddjagoartiliin. Dan ii lean lohpi dahkat. Šadden velá čohkkát, ja oahpaheaddji váccii máŋga kilomehtera Čuoikaluovttas, gos skuvla lei, Viđgeluktii, gos min dállu lei, sotnabeaivvi čilget mu váhnemiidda mii lea riekta. Dan rájes ii hubmojuvvon sámegiella šat min dálus mu gulu. ¶
Jáhkán mu váhnemat smiehtaiga ahte soai eaba galgan moktege leat easttan, dasgo fápmoolbmuid, dakkáriid go oahpaheaddji, báhpa ja leansmánne galggai jeagadit. Mu váhnemat gal leigga oahppan dárogiela vaikko leigga ge mearrasámit. Vearrát lei mu áhkkobuolvvain. Mu áhkku, eatni eadni Marit Sjursen, máhtii dušše veaháš dárogiela. ¶
Munnje lea báhcán ohcaleapmin dat go in goassege beassan sámegiela oahppat. Liikká ipmirdin oalle muddui. Lávejin guldalit rávisolbmuid ságastallamiid ruovttus, gitta dassážii oahpaheaddji dan bissehii. ¶
Johan Thomassena bajásšattadettiin lei sis buorre oktavuohta boazosápmelaččaiguin geain lei geasseorohat Sievjjus, ja danin son oahpai ollu sámegielsániid maiddái boazodoalus. ¶
– Leimmet sin verddet – ustibat, geat veahkeheimmet sin vuojahit bohccuid nuori rastá Sivjui, geasseguohtumiidda. Mis lei guoktemehtar govdosaš 19-juolggat Bindal-fanas, ja das lei álki geassit bohcco fanasravdda badjel fatnasii jus boazu heavvanišgođii. ¶
Johan Thomassen (r. 1940) šattai bajás Stuora Liidnavuonas, ja álggii bráhkkaskuvlii 1947:s. Dás son lea boarrásepmosiid gaskkas, gaskamuttus duogábealde ráiddus, ovttas eará ohppiiguin skuvllas.  ¶
(Govva luoikan Johan Thomassen) ¶
Eallu vuodjá Várggonuori rastá Sievjui, 1950-logus.  ¶
(Govva luoikan Bente Sjursen) ¶
– Skuvllas eai lean gallis geat háliidedje muitalit ahte sii ledje sápmelaččat. Eatnasat lohket iežaset dážan dahje finnmárkulažžan, eará gullevašvuođas ii lean sáhka. Ja nuorra nissonoahpaheaddjit, geat ledje Østlánddas boahtán, gal eai sihkkarit ipmirdange ahte mis sáhtii leat eará čearddalaš duogáš go dárrolaččain. Dalle ii lean šat oktage gii geavahii gávtti dahje čázehiid. Daid gal leimmet áigá juo heaitán geavaheamis. ¶
Jáhkán ollu rievddai soađi maŋŋá. Eanas fástaássi sámit šadde evakueret lulásguvlui ovttas eará norgalaččaiguin, ja mii bođiimet dakkár báikkiide gos fargga oinniimet ahte fertii dárogiela máhttit jus galggai birget, erenoamážit go eiseválddiiguin galggai gulahallat. Min bearaš evakuerii Nuorttafuldii Nordlánddas, ja lean gullan ahte doppe olbmot hárde min, ja lohke ahte lei ártet go mis ii lean seaibi. ¶
Mu boarrásit viellja Tormund, guhte lei 8 jahkásaš 1944:s, ferte vázzán skuvlla Nuorttafuolddas dassážii mii fas máhcaimet ruoktot 1946:s, ja de son gal álggii dan provisoralaš bráhkkaskuvlii mii ásahuvvui Johkaluktii. Dalle eai lean biilaluottat, ja su fertii suvdit fatnasiin skuvlii. ¶
Mii ásaimet maid unna bráhkažis mas lei leapma, gitta dassážii go fárriimet 6 mehtar guhkkosaš bálvvaidvistái (bårstue). Doppe lei gievkkan ja stohpu seamma lanjas ja guokte unna oađđenlanjaža. Easka 1951:s gárvanii min ođđasishuksejuvvon viessu, ja 1957:s ožžo vuotnaássit elfápmorávnnji. Dan gal muittán oba bures, ledjen 17 jagi go bessen čuovgga oaidnit! ¶
– Mii álggiimet mánnán juo veahkahallat ruovttus. In lean beare stuora olmmái go láddjegohten suinniid liššáin. Mu áhčči, Eldor, lei massán nuppi gieđa soađi áigge, son lei ožžon jápma oačči gihtii, ja danin lei ollu ávki juohkehaččas geain ledje dearvvaš gieđat. Mis ledje gieddeeatnamat máŋgga sajis vuotnagáttis, ja danin lei ge oalle bargu oažžut buot suinniid návehii. Vai eat dárbbašan guoddit suinniid fiervvás bajás, hutkkaimet juogalágan geassinhoiddu, mas geavaheimmet báttiid, spissafatnasa ja šárkka geassit heasttagielkká, masa leimmet gárran suinniid. ¶
– Áhččán lei gievra suhkat ovttain gieđain. Son lei návlen fatnasii leairra mainna lei čatnan áirruid oktii, ja nie son sugai unnimusat seamma leahtuin go earát. Ja dasa lassin lei son čeahppi gohččut min earáid. ¶
1958 rájes hedjonišgođii áhči dearvvašvuođadilli, ja Johan fertii veahkehit eatnis, Elle, buot oapmebargguiguin gitta dassážii go sii heite oapmedoaluin 1965:s. ¶
– De gal lei juo beare maŋŋit smiehttagoahtit makkárge oahpu, nu ahte dan maŋŋil mun vázzen eallima skuvlla. ¶
Eará artihkkalat Sámi skuvlahistorjá 6-girjjis ¶
Lasseartihkal Sámi skuvlahistorjá 6 -girjái. Davvi Girji 2013. ¶
John Trygve Solbakk, Bilbao 2013 (Govva: Svein Lund)  ¶
Dát reportaša prentejuvvui Sámi Áigi-aviissas 24.10.1980. Dat čájeha mo dilli sámi studeanttaid ja oahpaheddjiid dilli lei Álttá allaskuvllas 7 jagi maŋŋil go allaskuvlla álgahuvvui ja manne dalle juo gáibidedje sierra sámi allaskuvlla, mii fas álggahuvvui easkka 9 jagi dán čállosa maŋŋá.  ¶
Journalisttat ledje John Trygve Solbakk ja Berit Nystad. ¶
John Trygve Solbakk, riegádan 1945, lea Fánasgiettis Deanus eret. Son lea bargan iešguđetge mediain ja lágádusain ja Romssa universitehta sámegieloahpaheaddjin. Dál son jođiha ČálliidLágádus ja lea Sámi fágagirjjálaš čálliid ja jorgaleaddjisearvvi čállin. ¶
Berit Nystad, riegádan 1955, lea Kárášjogas eret. Son lea bargan Sámi Áiggis ja NRK Sámi Radios. ¶
Berit Nystad (Govva: NRK)  ¶
Dán vahku álggus sáddii Allaskuvlla Sámi Ossodat čállosa bokte Sámi Oahpahusráđđai gáibadusa ásahit sierra oahpaheaddjiskuvlla sámi oahppiide. Ášši i leat amas go dan birra leamaš guhkit áigge sáhka ja Sámi ossodat oaivvilda ášši lea láddan dan muddui ahte sierra sámi oahpaheaddjiskuvlla berre dál ásahit. Sámi Ossodat oaivvilda dákkar ásaheapmai lea otne doarvai fágalaš doarjja. Sámi Áigai dadjet ossodaga ovddasteaddjit ahte sihke fágalaš ákkat ja dilalašvuodat Allaskuvllas dahket ahte lea riekta gáibidit sierra oahpaheaddjiskuvlla Sis-Finnmarkui.  ¶
Allaskuvlaoahppit behtohallan gáibidit sámi oahpaheaddjiskuvlla ¶
Oahpaheaddji sirrii luohka guovtte oassai  ¶
Gal mi dovddaimet iežamet leat heajut na njulgastaga heajumusat go skuvlii álggiimet čakčat. Mi šattaimat dakkaviđe skuvlii álggodettiin gullat man heaju mi duodai leat dárogielas. Mi galggaimet leat jo nu heajut luohka dárogielalaččaid aktu i ahte i mis gat lean doaivvaga. Dán áddejumi mi oaččuimet oahpaheaddjis go son min fuonašii ja rápmui luohka dárogielalaččaid. Dán muitalit luohkalaččat Álaheaju allaskuvllas. Si leat oahpaheaddjin lohkagoahtan. Dát si leat čállosa bokte váidalan dili ja dáhtton ahte oahpaheaddji geavahišgoahta girjegiela dárogielas go sin oahpaha, i ge ođđadárogiela maid son álggos geavahii. Eat han mi oppa galgga ge ođđa dárogielain bargat, dadjet oahppit.  ¶
Čállosis allaskuvla jodiheaddjiide váidalit oahppit go oahpaheapme dárogieltiimmuin dáhpahuvva ođđadárogillii, vaikko sámi oahppit eai galgga dán giela oahppat. Go vuos sámi oahppiin lea heajus máhttu dárogielas, de dahka otnaš oahpaheapme eambbo moivvi sidjiide. Jos galggaš dárogieloahpaheames doarvai ávki de galga dát leat girjegiela mielde, gáibidit oahppit ja čujuhit maiddai dasa ahte dárogieloahpaheaddji lea sidjiide dárkkuhan si leat nu ollu heajut go dárogielalaččat seamma luohkas. ¶
Buot sámi oahppit dán namahuvvon vuosttas luohkas leat oahpaheaddjiskuvlii beassan go čadahedje ovdakurssa dán váras. Dán lágidii Allaskuvla ovttas Sámi Oahpahusráđiin. Dál imaštit sámi oahppit vuosttas luohkas árvvu dán ovdakurssas go si leat nu bahas fuonašuvvon go bohte oahpaheaddjiskuvlii. Eat mi goit ádde manne mi galgat gillat go jo mi leat kurssa čadahan ja deavdan gáibadusaid maid bidje eksamena dahje loahppageahččaleame bokte, dadja oahppiid ovddasteaddji Hans Petter Boyne Sámi Áigai. Sihke Anni Boyne ja Henrik Hætta dárkkuheava Sámi Áigai ahte erenoamaš lossat šattai skuvlii álgin go oahpaheame bokte nu garrasit dupmehalle. ¶
-I dát movttidahttan min oahppama goit, ja mi vel jurddašat oahpaheaddjit gal galggašedje máhttit baicce oahpahit. Gal mi jo leimet heajut iežamet mielas ge, dadja Anni Boyne. ¶
Mi dat dalle lea boastut din skuvllas? Dása vástida Hans Petter Boyne dán láhkai: - Mi leat čállosa bokte váidalan dušše váttišvuođaid mat čuožžiledje dárogieltiimmuin. Ja dát eai leat vuosttamužžan min váttisvuođat. Skuvla galggašii diehtit maid oahppiid si váldet skuvlii ja mo dáid juogadit luohkaide. Mun attašin ándagassii jos dát váttisvuodat livččii easkka vuosttas geardde. Dáid birra ferte skuvla diehtit ovddežis. Sihke sámi ja dáža oahppiid iešgudet dásis ja sámi ja dáža oahppiid oktiisehkkema birra galggašii skuvla diehtit. Ja diehtit maiddai mo daid váttisvuođaid skuvlattis čoavddasii. ¶
Viidasabbot galggai mis lean vejolašvuohta vuosttas jagi jo lohkat samiegiela, mi dieđusge livččii lunddolaš álgu oahpaheapmai. Muhto dál mi eat oaččo sámegiela ovdal nuppi jagi. Dán válljemis i leat gullon mihkkige. Mearradus dáida leat dalle dušše báhpara alde. ¶
Sámi oahppit allaskuvlla dáidet leat jurddašan oahpheaddjin sámi guovlluide. Oahpahuvvobehtet go di danin dán skuvllas? ¶
-I leat midjiide vuosttai luohkas nu buorre dan vástidit. Easkka moadde jagi geahžis diehtit dan vissasit, muhto orru ahte i buot leat mo mi hálidivččiimet. Mis lea goit unnimus gáibadus ahte oahpaheame hárjehallan galga leat sámegielat skuvllain ja ahte dát lea sámegillii maiddai. Mi diehtit ahte otne i leat dát ollašuvvan valkko departemeantta Oahpahusráđis lea čállan dát galggašii leat dál dohkalaš. ¶
Ovdakurssa vázzit han lehpet ovdal gáibidan oahpaheaddjiskuvlaluohka Sis-Finnmarkui? Lea go dát lea din oaivil miekte áigeguovdilis gáibadus? ¶
- Min mannan dálvve gáibadussii lea ge departemeanttas vástidan ahte i leat áigeguovdilis ášši dát. Si čujuhit ge dasa ahte otne lea hárjehallan sámi oahppiide sámiguovllu skuvllain ja maiddai ahte oahpaheapme lea dan váras ahte min ráhkkanahttet sámi skuvllaide. Dát i leat ollasit duohta go diehtit ahte hárjehallan vejolašvuođat eai leat doarvai sámigielat skuvllain, dadja Hans Petter Boyne. Dan geažil lea áibba deahalaš sierra skuvlla gáibidit. ¶
Easkka lea doaivva lasihit sámi oahpaheaddjiid  ¶
Manne i sáhte Allaskuvlla Sámi Ossodaga bokte lágidit oahpaheame maid sámi oahppiide livččii luoddolaš? Dán gažaldaga divui Sámi Áigi allaskuvlla sámi oahpaheaddjiide, Veikko Holmberg, Máret Sára, Asta Balto Moisander ja Liv Østmo, geat aiddo go mi galledeimet skuvlá ledje guorahallamin mo buoremusat čuovddašii sámi oahpaheame gažaldagaid Allaskuvladásis. ¶
Veikko Holmberg: Mun gal fárrehivččen skuvlla eret dáppe go váttis lea mu oaivil mielde dás buoridit dilalašvuođaid. Jos mi dás galgat joatkit de fertet vuos buot Allaskuvlla oahpaheaddjiid oahpahit maid si galggašedje máhttit oahpahit sámi oahppiide. Diedusge berrijit sámi birra oahppat maŋŋa go mi leat fárren ge. ¶
Asta Balto Moisander: Aiddo dieid dilalašvuođain šadda ge lossat bargat midjiide. Eai leat atnimin fuola das ahte si galget ara oahpaheaddjit doarvai eat maiddai ráhkkanahttimin oahpaheaddjiid sámi guovlluide, seamma láhkai go dážii. Dán oktavuodas gullat kolegain ahte midjiide gulla sámi bealis gohcit, i ge sidjiide. Dása vel lasihit ahte buot oahpaheaddjit geat dán skuvlla lea mannan galget sáhttit Mátta-Norggas ge oahpahit. ¶
Liv Østmo: Sihke skuvla ja min kolegat mu mielas duvdet sámi oahpaheame váttisvuođaid Sámi Ossodahkii, muhto go galgašii váttisvuođaid čoavdit de i leat dattege mis fábmu. Dalle it leat šat go fágaossodat masa i gula eara go sámegiella. Sámi oahpaheame gažaldagat gullet midjiide go eara oahpaheaddjiin leat váttisvuođat. Dát dahka de midjiide váttisvuođaid giellaossodahkan dubmehallat, lea buot vuoimmi mis eret váldan. ¶
Máret Sára: Go min ossodat galggašii gohcit sámi oahpaheame obalohkai dán skuvllas de galggašeimmet mi bagadit eara oahpaheaddjiid. Dát mearkkaša ahte mi galggašeimmet gohcit ahte oahpaheaddjit ieš gudet fágaideasetguin fuolahit maiddai dat mi galggašii oahpahuvvut sámis ja sápmelaččaide gulovaš áššiin. Muhto eat mi dán nákce, ja ballat maiddai ahte kolegat eai dohkket mi bagadivččiimet sin. ¶
Giđđat 1973 evttohii lávdegoddi maid gohčodedje Hoemlávdegoddin ahte Allaskuvlii Álaheadjui ásahuvvošii sierra sámi ossodat. Dát ossodaga ovddasvástadus galggai gozihit sámi oahpaheame ja ráhkkanahttit sámi oahpaheaddjiid sámi guovlluide. Otne dovddastuvvo ahte Allaskuvla i leat nagadan movttedahttit doarvai sámi oahppiid mannat dán skuvlla. Skuvlla bealis leat maiddai Sámi Ossodaga ovddasteaddjit čujuhan ahte i dáidde leat skuvla doaibman eavttuin maid namahuvvon Hoem-lávdegoddi evttohii fargga gávcci jagi áigi. ¶
Otnaš sámi ossodat i dárbbaš sámi oahpaheaddjiid, muhto dušše fágaoahpaheaddjiid go nu gáržžes oahpaheameváikkuhus lea sámi ossodaga, dadjet Sámi Ossodaga ovddasteaddjit. Ja dán váras gal i dárbbaš sierra ossodaga. Báicce galggašii sierra ossodagas dahje sámi oahpaheaddjiskuvllas vejolaš buot oahpaheame lágidit ráhkkaneaddjin sámi guovlluide. Dát mearkkaša maiddai ahte oahpaheames allaskuvladásis beasat geavahit sámegiela. ¶
Otne leat allaskuvla oahpaheapme sámiide šaddan buorre ulbmilin báhpariid ala, nu mi fertet guorahallagoahtit eara čovdosiid, dadja sámi ossodaga hoavda Liv Østmo. ¶
Anton Hoem, Guovdageaidnu 2009 (Govva: Svein Lund)  ¶
Anton Hoem (r. 1931) lea bajásšaddán Unjárggas. Son logai pedagogihka Oslo Universitehtas ja šattai maŋŋil professor pedagogihkas doppe ja Sámi allaskuvllas. Son lea čállán máŋga girjji sámi skuvladiliid birra, ee. Makt og kunnskap ja Fra noaidiens verden til forskerens . Son jođihii guokte lávdegotti sámi oahpaheaddjioahpu birra  ¶
Hoem-lávdegoddi guorahalai nimi guovlluide oahpaheaddjiid oahpaheame. Dát guorahalai sihke dárbbu makkar oahpaheaddjiide dárbu ja makkar oahpaheapmai leai dárbu.  ¶
Lávdegoddi evttohii ásahit sierra sámi ossodaga Álaheaju oahpaheaddjiskuvlii ja evttohii ásahit stipendiahta virggiid. Dát virggit galge leat gaskaoapmin allaoahpa addit stipeandiahtaide dan seammas go ledje oahpaheaddjiskuvlla oahpaheaddjit. Ossodaga stuorimus váttisvuohta sattai go dát galggai geahččalit iežas heivehit ásahuvvon skuvlii ja dáida dát sivva go i leat lihkostuvvan ossodagan nu mi evttoheimet, dadja Anton Hoem Sámi Áigii. ¶
Sámi oahpaheaddjiid dássi galga leat fágalaččat seamma go oahpaheaddjiin muđui geat seamma skuvlalágadusa čađahit. Muhto dat i dárbbas mearkkasit ahte seamma lágan oahpaheapme galga leat sámi oahppiide go dáža oahppiide. Dát galggai lean oalle čielggas min evttohusas, čilge Anton Hoem. Muhto dattege lea váttis vástidit mat leat sivaid go i leat otnašii doarvai bures lihkostuvvan oahpaheame dárbbuid ja gáibadusaid ollašuhttit. Sáhtta leat sihke uhcan beroštupmi skuvlaeiseváldiin dahje eai leat min lávdegotti evttohusaid riekta ádden. ¶
Manne dalle geahččalit otne ain sámi ja dáža oahppiid ferdnet seamma millu čađa dahje seamma oahppaheapmai bágget? ¶
Mun gáttan skuvlaeisevaldit departemeantta dásis gal vurdet ahte skuvllain, nu mo Allaskuvllas, vuolggahit buorideame evttohusaid. Eai leat dán rádjai gos ge cealkan ahte sámi ja dáža oahppiide galga bákkohit seamma lágan oahpaheame go beare oahpaheapme loahpalaččat adda fágalas dási maid plánat ja njuolggadusat gáibidit. Maŋemus evttohusat rivttes guvlui han leat aiddo almmuhuvvon Skuvla-Sisdoalu-Lávdegottis (Sl-lavdegottis). Dát han dovddaha áibba ođđa ravnnjaldagaid sámi skuvlagažaidagain Norggas. ¶
Ja mi oahpaheaddjiskuvlii guoska de fertet dovddastit ahte otnaš systemain eat leat lihkostuvvan. Dan geažil iea riekta dál ásahit sierra sámi oahpaheaddjiskuviia. Dát lea maiddai lunddolas ovdaneapmi ja lávki ovddosguvlui dan ektui maid galggašeimet leat oahppan dán rádjai. Mu mielas loahpalaččat i dárbbas dalle ollasit giddet iežas evttohussii maid mi ovddideimmet 8 jagi áigi, dadja Anton Hoem. ¶
I sáhte čiegadit dán dilalašvuođa  ¶
Jan Henry Keskitalo, Guovdageaidnu 1990 (Govva: Svein Lund)  ¶
Jan Henry Keskitalo (r. 1946) lea bajásšaddan Guovdageainnus. Sus lea oahpaheaddjioahpu Romssa oahpaheaddjiskuvllas. Son lea ee. leamaš Guovdageainnu vuođđoskuvlla oahpaheaddjin, Sámi oahpahusráđi čállin, Finnmárkku allaskuvlla oahpaheaddjin ja Sámi allaskuvla rektorin.  ¶
Go sámegielat oahpaheaddjit eai gávdno, de váilojit sámegielat oahpaheaddjit. Dilalašvuohta i buorran bidjamis dárogielagiid sadjai. Mi dárbbašat eanet sámegielat ohcciid oahpaheaddji skuvllaide. Ovdakurssat sáhtašedje veahkehit, muhto dáid leat ferten bissehitgo eiseváldit eai leat dán skuvlajahkai juolludan ruđaid maid dárbbašit ovdakursii, dadja Sámi Oabpahusráđi ráđđeaddi, Jan Henry Keskitalo.  ¶
Dál lea dárbbašlaš oažžut eanet sámegielat ohcciid oahpaheaddjiskuvllaide. Mis váilojit oahpaheaddjit ja dán dili ferte buoridit. Vaikko vel leat sámegielagat oahpaheaddjit skuvllain dál ge, de i leat dát almmake doarvai. Go gerget skuvllas, de bieđganit ieš gudet guvloi. Oahpaheaddjiid dárbu lea stuorat go maid otna skuvllat sáhttet gokčat. De mi dárbbašat sierra ortnegiid mat nákcejit gokčat oahpaheaddji dárbbumet. ¶
Ovdakurssat leat okta vejolasvuohta, muhto dáid leat ferten bissehit go departemeanta i sáhttan juolludit ruđaid jođihit daid, muitala Jan Henry Keskitalo. ¶
Sámi Oahpahuráđđi lea oktan oahpaheaddjiskuvllain Álaheajus, guokte maŋimus jagi jođihan nu gohčoduvvon ovdakurssaid. Ovdakurssaid lágidedje sámegielagiidda geain i lean doarvai oahppu beassat njuolgga oahpaheaddjiskuvlii. Ovdakursa leai jahkasas ja dollui Kárašjogas. Vuosttas jagi láigohedje lanjaid Sámi Albmotallaskuvllas, nuppi jagi fas Sámi Joatkkaskuvllas. Ovdakurssa oahpaheaddjit ledje seammas oahpaheaddjin sihke Sámi Álbmotallaskuvllas ja Joatkaskuvllas. Dán skuvlajahkai i juolludan departemeanta ruđaid Sámi joatkaskuvlii daid tiimmaid ovdas maid si ledje darbbašit doallat ovdakurssa skuvllas. ¶
Sámi Oahpahusráđđi fálai de ovdakurssa Álbmotallaskuvlii muhto skuvla i sahttan valdit badjelasas jođihit dan go leai juo menddo maŋŋit meannudit ašši. ¶
Sámi Oahpahusráđis lea dál evttohus man láhkai buoridit oahpaheaddji vátnivuođa. Boahtte vuosárgga deaivvadat ráđđi eiseváldiid sáttatolbmuiguin, namalassi Norgga Oahpaheaddjiid Oahpahusrádiin. Čoahkkin dollo Tromssas. Maŋit vahkus meannuduvvo ášši loahpalaččat čoahkkimis Hápmir joatkaskuvllas (Hamarøy), Nordlanda filkkas. ¶
Sámi skuvlahistorjá 6 ¶
Skuvlamuittut Njávdámis ¶
Artihkal girjjis Sámi skuvlahistorjá 6 . Davvi Girji 2013. ¶
TEKST DO ZDJĘCIA (Govva: FOTOGRAF)  ¶
Marie Kristine (Risten) Samuelsdatter Lodde (1881–1972) šattai bajás Njávdánvuonas Mátta-Várjjagis, ja váccii skuvlla Njávdámis. 16-jahkásažžan son manai biigán Biergái. Maŋŋil barggai eará sajiin biigán ja Čáhcesullos hoteallas, ovdal go 1904:s náitalii Johan Fredrik Eliassen Bekkalain ja ásai Stuoravutnii Unjárggas. Doppe son gohčoduvvui Junna Márján. Dát lea oassi su muitočállosis, man ovddas son 1966:s oaččui bálkkašumi boarrásiid muitogilvvus maid Nasjonalforeningen for folkehelsen lágidii. Nasjonalforeningen bovdii su Osloi, gos son ja eará vuoitit ožžo bálkkašumi gonagasas Olav V:s. Marie Kristine Bekkala čálii muittuid suomagillii. Go orui olles eallima Norggas ii ge goassege ožžon oahpu čállit suomagiela, de su giella lea guhkkin eret normaliserejuvvon suomagielas. Veršuvdna mii dál lea Institutt for folkeminne hálddus ii leat ge su originálačálus, muhto mašiinnas čállon nubbehusčálus mas leat máŋga divodeami ja čilgehusat čállon peannain. Mii fertet danin mieđihit ahte lea vejolaš ahte jorgaleapmi ii soaitte leat áibbas originálateavstta mielde. Fertet maiddái cealkit ahte dát lea máná ipmárdus, nu go lea čállon 70 jagi maŋŋá, nu ahte ii leat sihkkar ahte visot lea historjjálaččat riekta, erenoamážit dat mii lea čállon nuortalaččaid birra.  ¶
Mun ledjen 7-jahkásaš go álgen skuvlii. Lei váttis go lei guhkes mátki skuvlii. Fertiimet idjadit olbmuid luhtte go eat ollen ruoktot ovdal go sevnnjodii. Nu váhnemat šattaiga jearrat olbmuin ahte sáhttágo sudno mánná orrut doppe go lei guhkes mátki ruoktot juohke beaivvi ja dálvit lei buolaš. Ja nu de lohpideigga ahte gal soai fuolaheaba borramuša mánáide, go dainge lei unnán borramuš go lei geafes áigi. Nu dat millosit válde sisa. Ja dat ledje máŋga amas máná álo viesus, muhto unnán sadji go lanjat ledje unnit. Nu fertii nohkkat láhttis. Ledje láhtti dievva. Go bođii lávvordat de bohte váhnemat viežžat mánáid ruoktot. Doppe sávnnodedje ja basse mánáid biktasiid ja goikadedje daid mánnodahkii. Unnán ledje biktasat. Ja go mánnodat bođii, fas dolvo skuvlii. Fertii leat biebmu fárus nu ahte birge ieš vahku. ¶
Ja heajos mátki lei dohko go ii lean geaidnu. Fertii vácci vánddardit ja jogaid bokte go lei jikŋon. Iige skuvla álgán ovdal go johka lei jikŋon. Dat bisttii jagi álggus 12 vahku álo jagis. Mii leimmet gávcci máná. Go okta gearggai skuvllas de fertii nubbi váldit saji jos eai lean guokte máná dálus geat vázze skuvlla oktanis. Mii leimmet njeallje bártni ja njeallje nieidda. Mii leimmet logi olbmo oktan váhnemiiguin viesus, iige dalle gávdnon internáhtta iige albma skuvlalatnja. Olbmuid lanjain dolle skuvlla, eaige lean go guokte klássa,  (nissoniid) skuvla ja dievdduid skuvla. Skuvlaalbmá namma lei Johan Haaheim [1] . Dat lei nu dáža ahte ii máhttán lohkat suomagiela iige sámegiela. Mánát ledjet muhtumat čeahpit lohkat, muhto eai sii diehtán maid sii lohke go eai máhttán dárogiela. Iige lean gos oahppat go ii dalle orron oktage dáža Njávdámis, ii lean giige gii dulko dárogiela suomagillii. ¶
Mun ollejin orrut viđa viesus iežan skuvlaáiggis. Dat eai váldán maidige orrumis. Mii leimmet álo nuvttá viesuin ja iežamet biepmuid boraimet ja dasge lei skuvlii kilomehter. Láibi galbmui lávkkas. Dan mii boraimet ja dat lei galmmas. Ja muhtumin čieruimet. Lei ahkit go ii lean miela mielde skuvlavázzin. Muhto dohko manne datge beaivvit, eaige, Ipmilii giitu, boađe ruovttoluotta. Muhto mun imaštalan dán áigásaš skuvlla. Lea buot láhkai buorre ja goitge leat váhnemat giitemeahttumat. Eat mii lean nu fiidnát. ¶
Ja muitalan vel ahte vuonas suhke mánáid fatnasiin gitta Ruossavuonas ja Nirvagohpis ja doppe birrasiin ja buohkat dahke dan nuvttá. Orro olbmuid luhtte amas mánát. Gitta 18 jagi rádjái vázze. Soapmásiin ledje jo skávžžát šaddan ovdal go manne rihppaskuvlii. Ja vel lei guhtta vahku vázzit. Dan vázze Girkonjárggas. Ii doppege lean gos orrut. Doppe maiddái sáhtii olbmuid lanjain orrut. Ja doppe maiddái iežas biebmu fárus vai birge guhtta vahku skuvlla vázzit. Ja jos lei čuorbi lohkat de daid bijai báhppa eret. Dáhtui ruoktot vuolgit go eai máhttán Áhččimin lohkat, nuppi jahkái. Ja jos ii máhttán nuppi jagige, de fas bijai eret rihppaskuvllas. Ja jos goalmmát jagi bođii, de besttii. Dat gal lei váttis. Muhtimat ledje jo bealle skuvlla vázzán ja de eai máhttán maid báhppa jearai álggus ja nu dain lei fas vuolgit ruoktot. Ja dat ledje nu vuollánan go galge gasku skuvlla vuolgit ruoktot ja váhnemat eai áibbas liikon go báhppa lei nu streaŋggis. Váhnemiin lei ollu das ahte goasttidit biepmu, go lei geafes áigi, iige lean mainna oastit, iige doppe ožžon maidege, go ii lean ruhta mainna oastit. Ja dohko ledje máŋga mátkki ja fanasmátkki. Dámpa ii fitnan go oktii vahkus, ii lean geaidnu nu ahte lei dušše mearramátki. Ja vel skuvllas eai lean go geađgetávvalat maidda čállit ja krihta peannan. Ja go dat lei čállon dievva, de sihkkojuvvui eret dat čálus ja ođđasa čálligohte nu ahte nu. Ja heajos čuovga lei. Muhto gii lei čeahppi lohkat dat oahpai veaháš. Okta klássa lei skuvllas. Eai sii beassan guhkás oahpus, muhto ieža sii studerejedje go šadde ollesolmmožin. ... ¶
Ja vel muitalan ahte doppe Njávdámis orro nuortalaččat. Dain ledje njeallje viesu badjin gitta goržži buohta. Dain lei girku, unna girkoš gos ruoššabáhppa finai álo sárdnideamen. Eai dat nuortalaččat máhttán lohkat. Dat ledje dego báhkkinat ovdalgo nubbi buolva šattai bajás. Dušše dat vázze skuvlla. Ja jos oktage jámii, de hávdáduvvui iežas viesu gurrii eatnamii. Dat ledje maiddái geafit dalle čuohtejahkemolsumis. Buohkat leat jápmán, eai leat go 2–3 šat, geat šat orrot doppe. Mii mánát finaimet álo guldaleamen go ruoššabáhppa humai. Muhto eat mii ipmirdan dan, dušše gulaimet  (árbmu) ja  (Ipmil). Girku lei nu unni ahte dohko ii čáhkan sisa. Mii leimmet olgun ja guldaleimmet. Dat dahke ruossaid raddái gállus čoavjái ja čoavjjis olggiide. ... ¶
-girjji mielde su namma lei Johannes Haaheim. Son lei Hardangeris eret ja son lei oahpaheaddjin Njávdámis 1891–1925. Wikan čállá su birra: ¶
Dát ii heive oktii čuoččuhusain ahte son ii máhtán suomagiela ii ge sámegiela. (doaim.) ¶
Eará artihkkalat Sámi skuvlahistorjá 6-girjjis ¶
Skuvla Kárášjogas ja Beaivvášgiettis ¶
På norsk ¶
Artihkal girjjis Sámi skuvlahistorjá 6 . Davvi Girji 2013. ¶
Mary Laila Rasmus og Helga Sofie Sollien sudno 80-jagibeaivvis (Govva: Magnhild Feuerbach Utsi)  ¶
Jumeš guovttos Jánssa Máret Mary Láilá (Mary Laila Rasmus) ja Jánssa Máret Helga Sofe (Helga Sofie Sollien) leaba riegádan suoidnemánus 1932 Gárdinis. Soai oruiga Gárdinis ja vácciiga skuvlla Kárášjoga márkanbáikkis dassá evakuerenáigi álggii. Dan maŋŋel sii fárrejedje Beaivvášgieddái gos jotkkiiga skuvlla dassá Sámi álbmotallaskuvlii (DSF) álggiiga. Muitaleaba veahá dan skuvlla dili birra mii sudnos lei vuođđoskuvllas. Jearahalli Janna Hagelin Balto lea riegádan skábmamánus 1983 Kárášjogas ja ássá doppe, son lea ovdaskuvllaoahpaheaddji studeantta Sámi allaskuvllas ja dan oktavuođas lea jearahallan iežas áhkus Láillás ja áhku jumešoappás Sofes.  ¶
Janna Balto (Govva luoikan Janna Balto)  ¶
Soai álggiiga skuvlii čakčat 1939 go leigga čieža jagi boarrásat, sudnos lei golbma miilla vázzit Gárdinis Kárášjoga márkanii gos skuvlla lei. Sudno boarrásat oabbá láve sudno mieđuštit márkanii áhkus ja ádjás lusa gos galggaiga orrut dan botta go skuvla lei. Skuvla bisti golbma mánu ain hávális. Áhkkui ja áddjái lei stuorra veahkki ruđalaččat ahte soai oruiga doppe, go dalle lávejedje oažžut vehá skuvllaruđa sii geat válde ohppiid orrut iežaset lusa. Go sii álge skuvlii vuosttaš luohkkái lei sis oahpaheaddji gean gohčodedje «frøken Mørk». Sis lei luohkká gos ledje sullii njealljelogi oahppi oktiibuot ja muhtimat ledje gávcci ja kánske ovcci jagi ovdal go álge vuosttaš luohkkái. «Frøken Mørk» lei rivgu ja son beare hálai dárogiela. Luohkás ii lean ii oktage gii áddii maid son hálai ja muitalii, muhtimat ledje dušše oahppan buorre beaivvi ja buorre eahkeda rávkat. Juohke iđida go bohte lei vuos risttalaš logaldallan ja sálbma maid sii lávlo ovdal go álggahedje oahpahusa. Vuosttaš skuvlabeaivvi sii buohkat ožžo «áppes»-girjji [1] , rehkenastingirjji, juoga masa čállit, bliántta ja sihkkungummi. Bihtát maid oaččuiga eai šaddan dahkkot go áhkku ii máhttán ja áddjá gii vehá áddii dárogiela ii astan veahkehit go ledje nu ollu eará barggut. ¶
Sii ráŋggáštuvvojedje jus eai lean lohkan ja hárjehallan bihtáid. Oahpaheaddji bijai sin čuožžut liegga uvdnagurrii ovtta čihkii gos lei nu báhkas ja gárži ahte gal nuppes ii lean gal šat miella dohko, muhto ii lean álo nu álki muitit dan. Jus sámástedje gaskaneaset go ledje olgun stoahkamin dahje luohkkálanjas de oahpaheaddji runddii beallji duohken sisa pultta lusa ja huškkui suorpmaid golmma geardde dainna čujonasain (soabbi mainna čujuhii távvala go oahpahii sin), ja dat han gal lei jo nu bávččas go suhttan oahpaheaddji máná suorpmaid hušku. Jos sii láhppe maidige skuvlla diŋggaid maid ledje ožžon skuvllas de maid oahpaheaddji ráŋggáštii sin. Ii lean lohpi earáige muosehuhttit dahje givssidit, dalle maid biddjui dan báhkka čihkii čuožžut dahje suorpmaide huškojuvvui. ¶
Nuppi luohká rájes sirrejedje vehá daid ohppiid. Sii geat ledje bures bargan ja oahppan vehá dárogiela besse sierra luohkkái gos lei okta almmái ja su eamit geat oahpaheigga, lei buoret dilli doppe gos ohppe eambbo eaige ráŋggáštuvvon. Muhto soai gal eaba beassan dohko go eaba lean oahppan dárogiela. Go nuppi ja goalmmát luohkkái álggiiga de oaččuiga maid historjágirjji, geografiijagirjji, Katekismusa ja «skjønnskrift» girjii. Dán skjønnskrift-girjji lei oahpaheaddji gárvvisin čállán ja sii galge čállit juste daid sárgáid mielde maid oahpaheaddji lei jo čállán. Sii galge čájehit dan ja jos eai lean deaivan juste sárgái mielde čállit de galge fas ođđasit čállit. Eaba soai ádden goassige maid soai čáliiga ja oahpaheaddji maid ii lohkan jitnosit dan mii doppe čuoččui. Skuvllas lei maid bággu guktii mánus sávnnodit, doppe skuvrejedje mánáid masá varrii. Buohccidivššár maid finai dalle čohkumin sin oivviid, geahččan dihte leat go dihkit sis ja basai vuovttaid dakkár garra oljjuin mii nu hilaštii ja bávččagii. Dán áiggi go leigga Kárášjogas skuvllas lei maid soahti nu ahte soai sáddejuvvuiga ruoktot máŋgii ovtta skuvlaáigodagas, go duiskalaččat bohte ja áigo orrut skuvllas. Sii ledje skuvllas oanehis áigge sullii guokte vahkku ja fas sáddejuvvojedje ruoktot go duiskalaččat ledje jođus. ¶
Evakueren áigge fárrii bearaš Gárdinis Beaivvášgieddái ja dalle soai beasaiga dohko álgit skuvlii. Muhto skuvlla dilli gal ii earáhuvvan gal dainna. Šattai ain vearrát dilli gánske, dál ledje buot luohkát ovtta sajis ja oahpaheaddji Kåre Nordland gii doppe lei oahpaheaddjin ii astan veahkehit šat sin geat ledje boarrásat ja bázahallan skuvlabargguin. Son vuoruhii veahkehit vuosttaš ja nuppi luohká oahppi, nu ahte boarrásat mánát geat eai lean oahppan dárogiela eaige máhttán maidige eai atnán šat ávkki skuvllas. Ruovttus gos sudno eadni máhtii vehá dárostit ja livččii ádden dárogiela, ii son astan veahkehit bihtáiguin go dan áiggi ledje nu ollu eará barggut maid fertii dahkat vai birgejit beaivválaččat, ja ieža maid fertiiga veahkehit váhnemiid bargguiguin. Beaivvášgiettis lei maiddái sotnabeaiveskuvla gos báhpa eamit Margarethe Wiig oahpahii sin, doppe sii galge diehtit maid sii leat lohkan ja gullan, muhto eai diehtán go eai ádden maid sii lohke. Dan maid muitiba hui bures lea go galge ávvudit miessemánu 17. beaivvi. Sii galge čoahkkanit illudit ja vázzit toga. Oahpaheaddji muitalii manin sii galge vázzit toga ja manin dán beaivvi ávvudit. Sudno eadni lei das ja dulkui sudnuide maid oahpaheaddji muitalii dan beaivvi birra, sii ožžo bolláid ja kakáo, ja dat ahte dat dulkojuvvui lei hui buorre ja muitiba maid dan maid dalle gulaiga. ¶
Konfirmašuvdnaskuvla mii lei maid Beaivvášgiettis bisttii njeallje mánu ja go dan vel gearggai de lei geargan skuvllas. Doppe galggai oahppat biibbalvearssaid ja máhttit dan bajiloaivvi, ja jus ii máhttán dan de biddjui eret skuvllas ja fertii ođđasit geahččalit nuppi jagi fas. Dat gal lei stuorra váivi ja heahpat. Dát oahpahus manai maid dárogillii ja lei hui váivi go ii máhttán giela iige ádden maid lei lohkan ja oahppan. Soai logaiga ja logaiga vai muitiba mo galggai lohkat dan teavstta. Go gearggaiga skuvllas de fárriiga Kárášjoga márkanbáikái ja álggiiga Sámi álbmotallaskuvlii (DSF). Doppe oahpaiga vehá dárogiela go doppe ledje eambbo veahkit geat dulkojedje ja muitaledje maid sii lohket vai oahppaba. Ja oaččuiga skihpáriid geaiguin ovttas barge ja ohppe. Sámi álbmotallaskuvlla eaiggádii Sámemiššuvdna. Doppe ledje olbmot geat hálle sámegiela, nu ahte doppe lei álkit oahppat dárogiela go doppe sáhtte dulkostit go eaba ádden maid lohkaba. ¶
Muittašeaba dál dan losses áiggi mii lei dalle. Ruovttus jávkat mánnoviissaid, áibbašeigga ruoktot eatniska, oappáideaskka ja vieljaideaskka lusa. Giela eaba ádden ja eabage oahppan maidige skuvlaáigodagas. Leat teavsttat mat leat báhcán muitui go leaba dalle juohke beaivvi lohkan dan seamma ja seamma. ¶
Mo son dál livčče jus mánát čiežajahkásažžan galggašedje jávkat eatnis eret máŋggaid mánuid háválassii? Ferte gal leamaš ahkit ja losses áigi go dat dáruiduhttin lei nie garas. It ádde giela, it dieđe maid oahpaheaddji lohká ja oahpaha. Muhto fertet gal čohkkát jaska ja guldalit ja geahččalit áddet. It oaččo hállat iežat eatnigiela maid hálddašat bures, ii oaččo gullat sámegiela skuvlaáigodagas. ¶
[1] ABC, álgolohkangirji ¶
Eará artihkkalat Sámi skuvlahistorjá 6-girjjis ¶
Sámi allaskuvla-studeantta vásáhusa ¶
Artihkal girjjis Sámi skuvlahistorjá 6 . Davvi Girji 2013. ¶
Sámi allaskuvlla kantiinnas. Duogážis: Mathis Bongo, Johan Aslak Siri, Johan Klemet Kalstad. (Govva: Svein Lund)  ¶
Sara Ellen J. Eira Heahttá lea riegádan 1974:s ja bajásšaddan boazodoallobearrašis Guovdageainnus. Doppe son lea vázzán vuođđoskuvlla ja joatkkaskuvlla. Son lei Sámi allaskuvlla studeantan 2001-2007. Dá son muitala 4-jagáš dábálašoahpaheaddjioahpu birra. Dan maŋŋel son lea lohkan sámegiela gaskafága, bagadallanpedagogihka, ja dieđalaš čállima ja guorahallama.  ¶
Sara Elle lea bargan Guovdageainnu suohkana ealáhuskantuvrras, Sámi allaskuvlla hálddahusas ja Sámi giellalávdegottis. Cuoŋománu 2012 rájes son bargá Sámedikkis, Ovttas- oahpponeavvoprošeavttain. Son lea maiddái jorgalan dáro- ja sámegiela gaskkas, ee. muhtin artihkkaliid Sámi skuvlahistorjá-girjjiin. ¶
Mun álgen sámi allaskuvlla dábálašoahpaheaddjiohppui čakčat 2001. Vuosttaš beaivvi go olliimet skuvlii, de čoahkkaneimmet Násti-nammasaš latnjii. Go leimmet veaháš dieđuid ožžon skuvlla ja oahpu birra, de álge čuorvut min namaid. Vuosttaža gean čurvo ii lean boahtán. Nubbi ledjen mun. Mun mannen ovddageahčai lanja, ja válden vuostá lávkkaža. Doppe lei askedihtor! Dat lei mu vuosttaš dihtormášiidna. Olles luohkká oaččui vuosttaš skuvlabeaivvi sierra askedihtora! Ja nie mii čáliimet historjjá Sámi allaskuvllas! ¶
Dat ahte oaččuimet sierra askedihtora, lei oassin prošeavttas mas Sámi allaskuvla lei mielde. Ulbmilin lei ođđa oahpaheaddjistudeanttaide oahpahit dihtorgeavaheami ja movt dihtor sáhttá adnot vuođđoskuvllas, oahpahusas. Seammás oaččuimet lohkat oahpponeavvopedagogihka, mas aniimet hui ollu dihtora ja beasaimet oahppat iešguđetlágan prográmmaid geavahit. Dihtora mii aniimet muđui buot čálalaš bargguin buot fágain, ja maiddái hárjehallama oktavuođas. ¶
Vuosttaš jagi lei sámegiella 1, pedagogihka teoriija ja hárjehallan, oahpponeavvopedagogihkka ja risttalašvuohta eallinoaidnodieđuin. Sámegielas mis lei ee. álbmotdikten ja dalle guorahallen eahpárašmuitalusaid. Muđui oahpaimet sámi muitalanárbevieruid birra. Lei somá go beasaimet dakkár fáttáiguin bargat mat gullet sápmái ja mat midjiide ledje oahppásat ovdalaččas, muhto seammás bargat eará ládje daiguin fáttáiguin. Grammatihkka gal dieđusge lei maid oassin sámegiella 1:žis. ¶
Mis lei measta buot oahpaheapmi sámegillii, dušše dárogielfága, ja eanas oasi risttalašvuođafágas, oahpahedje dárogillii. Muhto lei váttis gávdnat oahpponeavvuid sámegillii. Duojis lei eanas oahpahus sámegillii. Muittán mis ledje moadde sámegiel girjji pedagogihkas ja luonddufágas. Muđui fertiimet lohkat dárogiel girjjiid. Suoma beale studeanttat fas ožžo pensumgirjjiid suomagillii. Sis lei suomagieloahpahus dalle go mis lei dárogieloahpahus. Matematihkas ledje goit golbma oahpaheaddji maid muittán ja buohkat oahpahedje sámegillii. ¶
Nuppi jagi oahpaheaddjioahpus mis lei pedagogihkkateoriija ja hárjehallan, duodji 1, matematihkka, ja luondu-, servodat- ja birasoahppu. Luonddufágas leimmet olu olgun, ee. čuoiganmátkkiin, guliid bivdime ja muohttaga dutkame. Matematihkas ledje hui iešguđet lágan oahpaheaddjit. Muhtumat ražahedje min bures, muhto okta gal dajai álggus, vuosttaš diimmu juo, ahte son gal ii leat goassege liikon dien didaktihkkii, ja ráhkadasttii bargobihtáid távvalii maid mii galggaimet čoavdit. Okta fas čilgii ja čilgii dassážii go ipmirdeimmet buot maid sáhtii ipmirdit ja deattuhii man dehálaš lea álggu rájes ohppiide oahpahit matematihka sámegillii ja geavahit sámegiel fágatearpmaid oahpaheamis. ¶
Mihkkal Niillas Sara lei oahpaheaddjin servodatdiehtagis, ja son muitalii movt sámis lei don dolin. Dat lei hui somá gullat, ja son lei hui čeahpes muitaleaddji. ¶
Goalmmát oahppojagi lei mis ee. sámegiella 2, pedagogihkkateoriija ja hárjehallan. Lassin lohken álgoálbmotduoji ja dáiddadieđu. Álgoálbmotduodji ja dáiddadiehtu lei gelddolaš oahppu ja beasaimet olu čájáhusaid oaidnit, ee. Johkamohkis ja Kárášjogas. Dan oahpus lei Gunvor Guttorm koordináhtorin ja son lei čeahppi bovdet eará álgoálbmotduojáriid ja dáiddáriid midjiide logaldallin. Dat lei hui somás ja gelddolaš oahppu. Muđui lohken bagadallanpedagogihka 1:ža mas maid ohppen olu movt earáid sáhttá bagadallat veahá eará ládje go maid dábálaš pedagogihkkafágas ledjen oahppan. ¶
Njealját jagi lei mus dárogiella ja lášmmohallan. Lášmmohallamis lei olu praktihkalaš oahpahus sihke bievla- ja dálvemáilmmis, ja maiddái movt viesus sáhttá lášmmohallat. Vuojadeapmi maid lei. Oahpaimet maid veahá juolgevuođđoruvvema birra ja bealje-akupunktuvrra birra. Muđui leimmet idjadanmátkkis meahcis ja idjadeimmet lávuin. Dat lei hui somá, go okta joavku lei hutkan somás stohkosiid midjiide earáide. Dárogiella oahpahuvvui dárogillii, muhto lei dasge oassi sámi kultuvrra birra lohkamuš, ja čállinbargguid sáhtii čállit omd. sámi muitalusárbevieru birra. ¶
Mis lei nu lihkku ahte Mathis Bongo lei allaskuvllas oahpaheaddjin, ja vaikko ii lean ge álo min oahpaheaddji, de lávii veahkehallat min feara makkár hástalusaiguin. Son lei maid dat gii oččodii min dakkár ođđamállet prošeavttaide mielde, ja gii áŋgirepmosit veahkahalai min DGT (diehtojuohkin- ja gulahallanteknologiija) hommáiguin. Mathis Bongo lei oahpponeavvopedagogihka oahpaheaddji ja mun goit lean dan fágas oahppan buot buoremusat pedagogihka, go mis ii lean dat oktahat pedagogihka oahpaheaddji. Sámi allaskuvla oaččui 2005:s kvalitehtabálkkašumi, ja dat gal lei Mathis Bongo ja veahá min studeanttaid ánsu. Kristine Nystad lei maid mis oahpponeavvopedagogihkas ja son lei sihke áŋgir ja gierdavaš minguin, ja álohii jearaheame mis dakkáriid mat bidje min jurddahit. ¶
Duodji lei somámus fága mu mielas, go lean álo liikon duddjot. Mis ledje maid hui čeahpes oahpaheaddjit, ee Máret Magga, gii lea Suoma beale sápmelaš, ja Thomas Marainen, Ruoŧa beale sápmelaš. Mii ráhkadeimmet bearpma masa čohkkiimet tevnnegiid, čáliimet duodječilgehusaid ja bargguid mat dohko čáhke. Garraduojis ráhkadeimmet vuodjaskáhpu. Dan in lean ovdal goassege ráhkadan ja lei hui somá oahppat vuodjaskáhpu duddjot. Sistti maid divššuimet. Muđui goaruimet dohká ja dasa biktasiid. Mu boarráseamos bárdni navddii dan Bieran. Gorron dasa čázehiid, sisttehiid, sistegávtti ja boahkána ja siste-gahpiračča. Oasseeksámen lei čilget movt galgá meaidit gápmasiid. Váldoeksámen gal lei čálalaš eksámen. Muittán ahte ledje oalle olu smávva barggut, muhto duddjon váldá olu áiggi ja mun goit imaštallen ahte leat go jur dušše vihttanuppelohkái oahppočuoggá nie olu bargguid ektui. Earret duddjomii ledje lassin čálalašbarggut ja oahppomátkkit. ¶
Luondu-, servodat- ja birasoahppu lei somás fága. Das ledje veahá praktihkalaš geahččaleamit ja muittán ahte leimmet čuoiganmátkkis gos Oskal Máhte Mihkkel-Issát rohkki čilgii muohttaga birra ja movt dat váikkuha ealáhahkii. Son lei hui sátnerikkis ja muitalii midjiide muohtasániid dađistaga dien tuvrras. Muđui leimmet fierbmume, mihtideame jávrri čikŋodaga, ja iskkaimet man boaris guolli lea. Dálveáiggi mii suddadeimmet ođđa vaza ja seaŋášmuohttaga ja mihtideimmet goabbá addá eambbo čázi. ¶
Vuosttaš jagi ledjen hárjehallamis Stuorravuonas, Unjárgga gielddas. Ledje guokte hárjehallama, namalassii čakča- ja giđđahárjehallan. Mu vuosttaš hárjehallanbagadallit leigga Inger Katrine Juuso ja Magnhild Mathisen, ja soai leigga sihke gierdavaččat ja viššalat čilget skuvlabargguid, duháhiid mielde plánaid ja skuvlla vieruid ja dan movt sii lávejit sin skuvllas bargat guđege fágain ja bargguin. Muittán ahte eat lean nu sihkkarat álggus maid bagadalli čilgii midjiide, muhto gal mii ovttas gávnnaheimmet makkár dieđuid mii dárbbaheimmet. ¶
Giđđahárjehallamis mii válddiimet badjelasámet olles Stuorravuona skuvlla, lei dakkár nu gohčoduvvon skuvlaadopšuvdna. Hárjehallan bisttii 3-4 vahkku ja dan botta ledje skuvlla oahpaheaddjit gurssain. Ledjen oalle mihá balus álggus, muhto manai mihá buorebut go ledjen oba jáhkkán ge. Imáštallen gal movt dat oba dustet ge guođđit olles skuvlla vuosttaš jagi studeanttaid háldui. Mii leimmet gal leamaš vahku juo Stuorravuona skuvllas ovdal juovllaid, muhto dalle eat bargan nu olu, go galggaimet dušše oahpásnuvvat ja geahčadit skuvlla ja ohppiid. Mii leimmet oahpponeavvopedagogihka fágas ráhkadan filmma rievssatgárduma birra ovdal go vulggiimet hárjehallamii, ja dan aniimet vuođđun min oahpahusas. Ohppiin gal lei dieid vahkuid veahá earálágan oahpahus go dábálaččat. Stuorravuonas beasaimet orrut internáhtas. Lei gal veahá soaiggus, go ovddit studeanttat ledje muitalan ahte doppe gullojit feara makkár jienat ijaid ja ahte báikkis gopmohallá. Orrun lei goit nuvttá ja studentii han gal dat mearkkašii olu. Ja báikki in dáidde goassege vajálduhttit. Orui nu ávdin. Oktii bođii amas fanas dohko, ja vaikko mis leige čoahkkin juste dalle, de goitge buohkat njuikeje ja vihke lásii geahččat mat dat ges leat olbmuid mat deike bohte. Muittán maid bures ovtta iđida go okta mu mielstudeanttain geahčai guhká láseráigge olggos, geigii meara guvlui gieđaid ja dajai: «Gea dá, dá lea máilmmi loahppa!» Son várra oaivvildii máilmmi geahči. ¶
Stuorravuona skuvla Unjárggas  ¶
(Govva: Svein Lund) ¶
Nuppi oahppojagi ledjen Guovdageainnu mánáidskuvllas hárjehallamis ja Brita Hætta Haglund lei hárjehallanbagadalli, ja mu hárjehallanolbmát leigga Ole Magnus Triumf ja Sylvi Rasmus. Lei erenoamáš fiinna luohkká. Mii ráhkadeimmet ovttas ohppiiguin oahpponeavvu masa leimmet ovdal ráhkadan vuođu. Mii aniimet MultimediaLabV-nammasaš dihtorprográmma masa dađistaga lasiheimmet govaid ja teavsttaid. Dalle beasaimet vel aviisii go leimmet nu teknologalaš studeanttat . Muittán vuohččan go rabaimet askedihtora luohkkálanjas. Okta oahppi gal de dajai ahte ii skuvllas leat lohpi atnit dihtora! Mii čilgiimet ahte juo, go mii leat doppe hárjehallamis de galget buohkat bargat dihtoriin. Fargga fuobmáje oahppit ahte dihtora sáhttá atnit reaidun iige dušše «stoahkamii». Manaimet maid allaskuvlla dihtorlanjas, vai buohkat besset oahppat ohcat interneahtas dieđuid.  ¶
Seamma oahppojagi lei mis nuoraidskuvlaprošeakta ja leimmet Guovdageainnu nuoraidskuvllas. Nuoraidskuvlaoahpaheaddjit galge bagadallat min go ráhkadeimmet oahpponeavvuid. Mu mielas dat ii lihkostuvvan nu bures, go ledje beare olu oahppit guđege studeantta nammii. Eai buot oahppit beassan geahččaladdat govvet ja govaiguin bargat, mii lei oassin prošeavttas. Muđui dat bisttii nu oanehaš, dušše moadde beaivvi. Eat das ollen gal nu olu go leimmet galgat ja háliidit. ¶
Mis lei vel nubbi nuoraidskuvlaprošeakta Guovdageainnus, mas ulbmilin lei oahpahit ohppiide diehtojuohkin- ja gulahallanteknologiija (DGT). Oahppit galge oahpásnuvvat bargodillái (fidnobagadallan) ja seammás DGT:ii ja maŋŋel ovdanbuktit eará ohppiide dan maid guhtege joavku lei oahppan. Muittán ahte min joavku áiggui oahpásnuvvat boazodollui ja ledje hui áŋgirat jearahallat ja mannat geahččame movt boazodilis lea bargat. Manaimet maid Heammogiettis herggiiguin vuodjime, ja oahppit bessege oaidnit movt boazodoalus sáhttá háhkat lassidietnasa. Sii ohppe ahte sáhttá herggiid dápmat ja vuovdit turisttaide, mánáidgárddiide ja skuvllaide heargevuodjinmátkkiid. Oahppit ožžo luoikat digitála govvenapparáhtaid ja báddenrusttegiid ja barge hui buori barggu friddjaáiggis. Ovdanbuktin manai maid hui bures, vaikko ledje hui unnán váhnemat boahtán, ja veahá bártideimmet teknihkain álggus. Dienge prošeavttas barggaimet MultimediaLabV-prográmmain ja ledjen nu hárjánan dainna bargat ahte dollen kurssa eará studeanttaide dien prográmmas. Dien nuoraidskuvlaprošeavttas lei oaivil ahte Guovdageainnu nuoraidskuvlla oahpaheaddjit galge leat mielde aktiivvalaččat, studeanttaide veahkkin pedagogihka bealis, ja studeanttat fas oahpahit ohppiide DGT-beali, muhto nuoraidskuvlla oahpaheaddjit gal eai báljo oba oidnonge ovdal ovdanbuktima. Sihke mii studeanttat ja oahppit gal leimmet beahtahallan nuoraidskuvlla oahpaheddjiide. ¶
Goalmmát jagi lei hárjehallan Mielgavári (Melkevarden) skuvllas, Čáhcesullos. Dat lei maid skuvlaadopšuvdna. Mielgavári skuvla lei dakkár skuvla gos ledje oahppit iešguđetge riikkain boahtán. Muhtumat sis eai lean leamaš nu guhká Norggas, ja eai máhttán vel nu bures dárogiela. Danin lei oalle hástalus doppe oahpahit. Earenoamážit go in lean veaháge oahpis ohppiid duogážii iige lean oktage geas sáhtii jearrat. Vaikko fertiimet oahpahit dárogillii, de oahpaheimmet ohppiide sámi mánáidlávlagiid ja muitaleimmet sámi máidnasiid, ja oahpaheimmet sámi stohkosiid. ¶
Sáhttá leat oalle hástalus orrut ovttas máŋggain eará studeanttain máŋga vahku, muhto mus lei nu lihkku ahte orron ovttas golmmain eará nieiddain unnit ásodagažis, ja mis lei hui fiinna dilli, ja eahkedat manne hui jođánit. ¶
Njealját jagi lei hárjehallan rievdan oalát, ja lei organiserejuvvon nu ahte lei vahkku ain hávális hárjehallan ja gaskkohagaid lei oahpaheapmi dehe ledje fágabeaivvit allaskuvllas. Diet málle čađahit hárjehallama lei earenoamáš buorre ja de studeanta fuomášii buorebut teoriija ja praktihka oktavuođa. Lei maid hui buorre go hárjehallanbagadallit bovdejuvvojedje daidda fágabeivviide. Hárjehallanseminára dollui juohke hárjehallama maŋŋel ja lei ávkkálaš oaidnit maid eará joavkkut ledje vásihan ja oahppan. Hárjehallamiid plánemii lei álo beare unnán áigi ja go olliimet hárjehallanbáikkiide de fertiimet dávjá eahketbottaid vel bargat plánenbargguiguin. Mun váillahin máŋgga hárjehallamis bagadalliid. Mis ledje máŋga adopšuvnna ja adopšuvnnas ii leat hárjehallanbagadalli. Vuosttaš albma hárjehallan ja vuosttaš nuoraidskuvlaprošeakta lei hárjehallanbagadalliid haga. Mu mielas lei galgat skuvlaadopšuvnnaiguin vuordit juobe 3. dehe 4. oahppojahkái, go de livččiimet hárjánan eambbo ja lohkan eambbo sihke fágaid ja pedagogihka. Sávvamis eat leat nu beare boastut bargan skuvlaadopšuvnnain ja maide vahágiid dagahan oahppiriebuide. ¶
Vuosttaš oahppojagi giđa mun riegádahtten máná, muhto dattetge čađahin oahpu. ¶
Oahpponeavvopedagogihkas mii ráhkadeimmet filmma rievssatgárduma birra, maid mii aniimet oahpponeavvun hárjehallamis. Muittán ahte ledjen oalle gassat go filbmiimet ja lei oba lossat obbasa gállit. Manai goitge bures, filbma válbmanii ja oahppit liikojedje ođđamállet oahpponevvui. ¶
Muittán loahpageahčen skuvlajagi, go leimmet ožžon bargun guhkebuš čállosa čállit. Moai leimme guokte studeantta geat barggaime ovttas. Lei juo vahkkoloahpa guvlui manneme, ja váiban dieđusge dainna bargguin. Mun árvalan ean go mánnodahkii vuordde loahppabargguin, muhto ii son dan háliidan, ja árvala vel ahte in mun dalle dáidde leat skuvllas. Ja nu šattai ge. Geavai nu ahte válden geasseluomu seamma sotnabeaivvi, go dalle ožžon unna bártnáža. ¶
Nuppi oahppojagi lei mus njuoratmánná. Mun lávejin váldit su mielde skuvlii čakčalohkanbajis, ja son ođii eanas áiggi skuvllas. Giđđalohkanbajis son ii šat oađđán nu njálgát skuvllas, ja fertii áhkuid luhtte leat skuvlabotta. ¶
Oahpaheaddjioahpus ledje olu iešguđet lágan bargovuogit. Hárjehallamiidda čanaimet buot fágaid maid leimmet juogo čađahan dehe maid leimmet dan jagi lohkame. Dan botta go mii logaimet oahpaheaddjioahpu, de ledje mis máŋga smávit prošeavtta, ja jáhkán ahte leat oahppan das eambbo go maid livččiimet dahkan jus dušše livččiimet gullan daid teoriijaid birra. Mii leat goit beassan geahččaladdat feara maid ja leat vásihan olu oahppama áigodagas. Mu ávžžuhus ođđa studeanttaide lea ahte galget bures váldit vuostá prošeavttaid ja ođđa bargovugiid. Vaikko vel ođđa prošeavttat gáibidit ollu návccaid, de dain oahppá maid hui ollu sihke fága áššiid ja olmmošlaš beliid dovdat ja ipmirdit. ¶
Sámi perspektiiva čuovui buot oahpuid ja lei earenoamáš buorre beassat oahppat sámegillii, vaikko olu oahppogirjjit ledje dárogillii. DGT ja sámi árbevirolaš máhttu čuovui juohke fága ja juohke hárjehallama. Oahpponeavvopedagogihkas ráhkadeimmet gárdunfilmma, nuohttunfilmma, digitála oahpponeavvu sámi dáidaga ja girjjálašvuođa birra, ja maid ovtta ovdanbuktima boazodoalu birra. Pedagogihkas ságastalaimet olu dan birra mii ja makkár sámi pedagogihkka lea. Sámegielas, álbmotdiktemis, čáliimet eahpáraččaid ja ulddaid birra, ja eará dakkár fenomenaid mat gullet sámi eallimii. Luondu-, servodat- ja birasoahpus lei maid sámi historjjá ja birgejumi birra olu sáhka. Oahpahus válddii vuođu sámi guovlluin, eallinvugiin ja birgejumis. Vaikko min studeanttaid mielas orro leame árgabeaiáššit maid oahpaimet, de goitge oaččuimet eará perspektiivva dáidda áššiide ja mun dovden ahte sámi árbevirolaš máhttu árvvusadnui allaskuvllas. Muittán Odd Mathis Hætta lei oktii logaldallame sámi dološ oskku birra. Hui miellagiddevaš mu mielas. Duojis diehttelasat oahpaimet eanemusat sámi duoji birra, muhto lei maid veahá ivdne- ja tevdnenoahppa. Obbalaččat lei oahpaheaddjioahpus hui nana sámi perspektiiva, sihke fágain ja prošeavttain. ¶
Eará artihkkalat Sámi skuvlahistorjá 6-girjjis ¶
Moaddelogi jagi duohkot deike Oslos ¶
Artihkal girjjis Sámi skuvlahistorjá 6 . Davvi Girji 2013. ¶
Bibi Johnskareng málista bohccobierggu. (Govva luoikan Berit Johnskareng)  ¶
Berit (Bibi) Johnskareng lea riegádan 1947:s. 9-jagáš vuođđoskuvllas Kárášjogas son ii ožžon makkárge oahpahusa sámegielas. Dan oaččui easka go dan maŋŋá váccii Sámi álbmotallaskuvlla. Bibi lea vázzán dálueamitskuvlla Álttás, ovdakurssa Bø joatkkaskuvllas Telemárkkus ja Stabekk dállodoallo-oahpaheaddjiskuvlla. Maŋŋil son lea lohkan bearašdiehtaga, drámá ja sámegiela gaskafágadássái.  ¶
Son lea oahpahan Sámi álbmotallaskuvllas dállodoalu, drámá ja sámegiela. Kárášjogas lea maiddái oahpahan sámegiela ee. ovdakurssas oahpaheaddjioahpu várás. ¶
1982 rájes son lea orron Oslos, gos lea oahpahan sámegiela sihke vuođđoskuvllas ja joatkkaskuvllas. Dasa lassin son lea čállán ollu oahppogirjjiid sámegiella nubbingiellan-fágii. ¶
Jearahallan lea dahkkon 2008:s. ¶
– 1982:s fárrejin Osloi, gos álggos bargen Folkets Brevskoles, Davvin-kurssain. Dan áiggi lei juste álggahuvvon sámegieloahpahus Oslos. Trygve ja Randi Madsen leigga vuosttaš oahpaheaddjit, muhto de soai fárriiga davás, ja de bivde mu joatkit dainna. [1] ¶
Ieš lean bargan sámegieloahpaheaddjin Oslos dan rájes, erret moadde jagi, go mus lei virgelohpi čállit oahppogirjjiid. Mus lea leamaš sihke mánáidskuvla, nuoraidskuvla ja joatkkaskuvla. Muhtin áigodagas ledjen maiddái veahkkeoahpaheaddjin Oslo universitehtas, vuođđofágas. ¶
1983/84 lei sámegieloahpahus golmma skuvllas; Munkerud, Korsvoll ja Fossum. Jagi maŋŋil lei fas Munkerud ja Fossum, ja dasa lassin mis lei sámegieloahpahus Sámi viesus, mii lei Pilestredetis. Dat lei mánáide geat vázze guovddáš gávpotskuvllaid, álggus Lilleborg ja Bolteløkka. Sámi viessu lei hui dehálaš midjiide. Dat lei dakkár sámi arena. Oahppit dovde ahte bohte sámi vissui. Doppe ledje maiddái eará sámi doaimmat, lei álkit dovdat čeavlájin sápmelažžan. Dađi bahábut eat šat beassan láigohit dan viesu Pilestredetis. ¶
Maŋŋil mus lea leamaš sámegiella maiddái eará skuvllain. Lei lossat oahpaheaddjái ja maiddái unohas oahpahussii, go ledje nu unna jovkkožat. De mus lei moadde jagi virgelohpi go bargen oahpponeavvuiguin, ja go bohten ruovttoluotta, 1992:s, de čohkkiimet measta buot ohppiid Møllergata skuvlii. Mis ledje golbma lanja mat ledje min. Nuppi lanjas mis lei velá sadji cegget lávu. Oktii ceggiimet lávu skuvlašiljui. Dolastalaimet, eará oahppit fitne min guossis ja lei hui somá. Muhto muhtin boares oahpaheaddji lei hui suorganan go dagaimet dola skuvlašiljus. ¶
Dasa lassin mun fertejin maid johtit muhtin drabantby-skuvllaide, omd. Lambertseter. Vuosttaš jagiid doppe Møllergata skuvllas doaimmai oahpahus oalle bures. Muhto lei álo čuolbma: Ohppiid skuvlamátki. Muhtin jagiid maŋŋil lei fas nu go ovdal – oahpaheaddji fertii mátkkoštit skuvllas skuvlii. Šattai agálaš rahčan ja hušša. Muhtin jagi mátkkoštin gávcci skuvlla gaskka. Girjjiid ja eará veahkkeneavvuid fertejin álo váldit mielde. Dat ii sáhttán mannat bures nu guhká, ja boađus lei ahte váiben ja buohccájin. ¶
1980-logus stuora oassi sámegielohppiin ledje dážat. Dáža váhnemat geat háliidedje ahte sin mánát galge oahppat sámegiela ledje juogo gurut-radikálarat dahje risttalaččat. Ledje maiddái mánát geain lei sámi duogáš, muhto dušše moattis sis lei sámegiella ruovttugiellan. ¶
Álggos ožžo buohkat sámegieloahpahusa geat háliidedje, muhto de fuomášedje skuvlaeiseválddit mearridit ahte dušše sámi mánát galge beassat lohkat sámegiela. ¶
Ferten dadjat ahte suohkana skuvlaeiseválddiid bealis lea leamaš hirbmat ollu moivi. Dan áiggi go Trygve guovttos Randiin organiseriigga sámegieloahpahusa Oslos, de lei čorgat. Muittán ahte Randi vieččai ohppiid sámegieldiimmuide iežas biillain. Trygve sáddii reivve skuvllaide ahte sámegieloahpahus galggai leat skuvlaáiggis ja mo galggai váldit diimmuid eará fágain. ¶
Muhto dan maŋŋá leat leamaš molsašuddi rektorat ja skuvlakantuvrakonsuleanttat geat leat bargan dainna, muhtimat leat bargan oalle bures, earát fas hui heitogit. Maŋimus jagiid lea leamaš issoras moivi, ii oktage váldde ovddasvástádusa. ¶
Dávjá leat oahppit ožžon buot sámegieldiimmuid eará diimmuide lassin, ja dábálaš skuvlaáiggi lassin. Dat lea čuolbma mii lea boahtán ohpit ahte ohpit. ¶
Sámi borramuš lea dehálaš oassi sámegieloahpahusas. Álggos čállit čilgehusa sámegillii  ¶
(Govva luoikan Berit Johnskareng) ¶
De málestišgohtet.  ¶
(Govva luoikan Berit Johnskareng) ¶
Ja loahpas besset oahppit máistit bohtosa.  ¶
(Govva luoikan Berit Johnskareng) ¶
Dasa lassin ahte lea leamaš ollu moivi suohkandásis, de lea maiddái leamaš unnán diehtu ja dávjá njuolga vuosteháhku skuvllain. Muhtin skuvllain leat eahpidahttán oahppi vuoigatvuođa lohkat sámegiela go son lea leamaš áidna dan skuvllas. Muittán oktii go muhtin inspektevra bođii mu lusa ja logai ahte varra dan oahppis ii lean vuoigatvuohta sámegieloahpahussii, de vástidin dušše:  (In gille digaštallat dan birra duinna.) ¶
Lanjat leat leamaš hui molsašuddit. Mii leat leamaš luohkkálanjain, joavkolanjain, bombalanjain ja unna lanjažiin gos leat leamaš vurkejuvvon buotlágán neavvut. Oktii ledje bidjan min unna lanjažii gos vurkejedje musihkkačuojanasaid. Doppe lei nu ollu gavja ja nu gárži ahte eat sáhttán leat doppe. Fárriimet feaskárii. Dalle easka oaččuimet ođđa ja buhtes joavkolanja, maid skuvlla inspektevra lei vajálduhttán ahte sis lei! ¶
Eará skuvllas leimmet bombalanjas. Lei nu lossa áibmu ahte eat baljo sáhttán vuoiŋŋat. Go leimmet leamaš doppe muhtin áiggi manaimet inspektevra lusa ja jearaimet eat go sáhttán oažžut eará lanja. Son girdilii stuolus, gaikkui min feaskárii, ja rohttii rabasin luohkkálatnjauvssaid ain hávil, čearggudettiin: «Dás ii leat sadji, dás ii leat sadji, dás ii leat sadji.» Mus gatnjalat golgagohte, muhto unna nieiddaguovttos válddiiga mu gihtii ja logaiga: «Ale fal beroš sus, Bibi, son dušše lea nie». Ledjen «dorggiidan» ja fertiimet máhccat bombalatnjii. Ii leat álo leamaš nu heitot, ferten maid dadjat ahte muhtin rektorat leat leamaš hui positiiva. ¶
Go muhtin ohppiin lea sámegiella fágan, de skuvla ii galgga dušše organiseret sámegieldiimmuid. Sii galget maiddái organiseret nu ahte oahppit ožžot dárogieloahpu plána mielde. Nuoraidskuvllas dáin ohppiin ii galgga leat dárogiela siidogiella, muhto lea hárve ahte skuvllat nagodit organiseret dan buori láhkái. ¶
Mus lea measta dušše leamaš nubbingieloahpahus. 1997 oahppoplánain lei celkojuvvon: «Sámegiella nubbingiellan oahpaheami váldoulbmil lea doaibmi guovttegielalašvuohta». Leat go mii ollášuhttán dan ulbmila? Eat leat. Dan badjel 20 jagis goas lea leamaš sámegieloahpahus Oslos, leat dušše moadde oahppi ollen dan muddui. Geaid sivva dat lea? Oahpaheddjiid vai ohppiid? Mu mielas plána ii leat realisttalaš otná diibmologuin ja eavttuin mat leat Oslos ja muđui guovlluin gos oahppit eai báljo gula sámegiela earret sámegieldiimmuin. Plána eaktuda fágaidgaskasaš barggu ja ahte sámegiella galgá leat neavvofágan () maid eará fágaoahpus. Mo čađahit dan go muhtin skuvllas dušše ovtta dahje moatti oahppis lea sámegiella fágan, ja áidna oahpaheaddji gii máhttá sámegiela fitná dan skuvllas dušše moadde diimmu vahkus. Jus mii galgat ollášuhttit dan ulbmila, de ferte organiseret dáid ohppiid oahppama áibbas eará láhkái. Dálá dilis ii sáhte sivahallat ohppiid ii ge oahpaheddjiid go eai olle ulbmilii. ¶
Lean dál bargan njealji oahppoplána mielde. Erenoamážit 1997-plána lei hirbmat váttis. Go gáibádusat leat nu allat, de dat goddá ohppiid ja oahpaheddjiid bargomovtta. Ođđa plána mii bođii 2006:s lea veahá buoret, muhto ain fertet mieđihit ahte oahppit eai olle váldoulbmilii. Mu váldokonklušuvdna lea ahte jus nubbingieloahppit galget šaddat doaibmi sámegielagin, de sis fertejit leat eará sámegielarenat go dušše sámegieldiimmut. ¶
Lea ollu maid sámegieloahpaheaddji ferte bargat, mii dábálaččat ii gula fágaoahpaheaddji ovddasvástádussii. Son ferte dovdat buot njuolggadusaid ja čilget ohppiid vuoigatvuođaid sihke suohkanii, rektoriidda, váhnemiidda ja ohppiide. Váhnemat ja oahppit čuojahit munnje ja váidalit ja mun ferten váldit oktavuođa skuvllaiguin, skuvlakantuvrrain ja čorget áššiid. Sáhtán namuhit ovtta ovdamearkka: Gieskat čuojahii muhtin váhnen ja logai ahte skuvla lei mearridan ahte oahppis galggai leat sámegiel loahppaeksámen dál ovdal juovllaid. Dat lei dieđusge áibbas veadjemeahttun, muhto mun fertejin čorget ášši. In jáhke eará fágaid oahpaheddjiin leat sullásaš bargu. ¶
Lea stuora erohus sámegieloahpus vuosttašgiellan ja nubbingiellan. Mus lea vuosttažettiin leamaš nubbingiellan. Muhto maŋimus jagiid lea maiddái leamaš Oslos sámegiella vuosttašgiellan. Dat lea leamaš Tøyen skuvllas, ja Máret Hætta lea leamaš oahpaheaddjin. ¶
Dávjá lohket ahte Oslo lea dat suohkan Norggas gos orrot eanemus sámit. Ii oktage dieđe gallis Oslos leat sámi sogas, muhto lea sihkkarit duháhat olbmot ja sis leat sihkkarit oktiibuot máŋga čuođi máná. Dán ektui lea hui unna oasáš sis geat leat ožžon sámegieloahpu skuvllas. Jáhkán ahte livčče ollu eanet sámegieloahppit, jus suohkanis livččii beroštupmi organiseret buoret fálaldaga ja almmuhit dan bures váhnemiidda ja ohppiide. ¶
Oslo skuvlakantuvra čuoččuha ahte sii sáddejit dieđuid sámegieloahpahusa birra, muhto mii oaidnit ahte dat ii olle váhnemiidda, ja danin leat máŋggas geat eai dieđe makkár vuoigatvuođat sis leat. Ja jus váhnemat jerret skuvllas, de oahpaheaddjit ja rektorat eai dieđe ge. Danin jáhkán ahte leat máŋggas geat háliidivčče sámegieloahpahusa, muhto eai oaččo dan. ¶
Measta buohkat Norggas geat maŋimus guoktelogi jagis leat oahppan dahje oahpahan sámegiela nubbingiellan dovdet Bibi oahppogirjjiid. ¶
Mo son fuomášii čálligoahtit oahpponeavvuid? – Aisttan sátnevádjasa: «Heahti oahpaha álás nissona botnit.» Mis eai lean oahppogirjjit. Mun fertejin nugo ollu eará oahpaheaddjit ieš ráhkadit iežamet oahpponeavvuid. De fuomášin daid vuođul ráhkadit girjjiid, vai buohkat eai dárbbaš dahkat dan seamma. Álggus in diehtán mo bargat. Muhto de vázzen kurssa maid Sámi oahpahusráđđi lágidii: «Mo čađahit prošeavtta». Dat lei hirbmat ávkkálaš munnje. Dasa lassin lean čuvvon kurssa mii lei Oslos oahpaheddjiide geat oahpahit dárogiela nubbingiellan. ¶
Gávpotmánát lea oahppogirjjiid gaskkas, maid Berit Johnskareng lea čállán sámegiela nubbingiellaoahpahussii.  ¶
Iežan čállosiid lassin čohkkejin čállosiid ja lohkanbihtáid duos dás. Mus lei referánsajoavku, das ledje oahpaheaddjit geat ieža ledje oahpahan sámegiela nubbingiellan. Dat lei ávkkálaš, vaikko maŋŋil oainnán ahte buot rávvagat maid ožžon eai lean nu buorit. Go čállen vuosttaš girjji, Boađe mu mielde , de háliidin ahte galge leat mielde muhtin jorgaleamit ja čilgehusat dárogillii. Muhto joavku oaivvildii ahte girjjis galggai leat dušše sámegiel teaksta. Maŋŋá sii maid oidne ahte dat lei ávkkálaš sidjiide geat lohket sámegiela nubbingiellan, ja eará girjjiin leat muhtin sánit jorgaluvvon dahje čilgejuvvon. Dávjá nubbingielohppiin eai leat sámegielat olbmot ruovttus, ja sii eai máhte nu ollu ahte ieža vel máhttet geavahit sátnegirjji, jus eai ipmir teavstta.  ¶
Bibi vuosttaš girji almmuhuvvui 1989:s. Oktiibuot son lea čállán, okto dahje ovttas earáiguin, čieža oahppogirjji sámegiella nubbingiellan-fágii, ja buot girjiide leat bargogirjjit. Muhtin girjjiide lea maiddái oahpaheaddjibagadus. Moadde girjji lea almmuhuvvon kaseahttan, ja 2007:s almmuhuvvui vuosttaš girji e-girjin interneahtas. 1998:s oaččui Berit Johnskareng Davvi Girji-lágádusa girjjálašvuođabálkkašumi. ¶
Amma dál leat doarvái oahpponeavvut nubbingielohppiide? Bibi ii leat vel duhtavaš. Dalle go son čálligođii girjjiid lei dábálaš ahte nubbingieloahppit lohkagohte sámegiela 3. luohká rájes, mii agi dáfus vástida dálá 4. luohká. Dál sii lohket sámegiela 1. luohká rájes, muhto eai gávdno vel heivvolaš oahpponeavvut 1. ja 2. luohkkái. Juogo ferte geavahit oahppogirjjiid mat leat jurddašuvvon 1. gielagiidda, oahpponeavvuid boarráset mánáide dahje oahpaheaddji ferte dahkat nugo hui dávjá ovdal; improviseret ja ieš ráhkadit oahpponeavvuid. ¶
[1] Geahča Trygve ja Randi Norback Madsena muitalusa, Sámi skuvlahistorjá 2 .  ¶
Eará artihkkalat Sámi skuvlahistorjá 6-girjjis ¶
Lávdaduvvon oahppu Gáivuonas ¶
Artihkal girjjis Sámi skuvlahistorjá 6 . Davvi Girji 2013. ¶
Sámi allaskuvlla oahpaheaddjioahpu maŋŋá oaččui Elisabeth Johansen barggu Ráissa joatkkaskuvlla sámegieloahpaheaddjin. (Govva luoikan Elisabeth Johansen)  ¶
Elisabeth Johansen lea riegádan 1977:s ja lea bajásšaddan Olmmáivákkis Gáivuonas Davvi-Romssas. Son lea vázzán Olmmáivákki vuođđoskuvlla, Ráissa joatkkaskuvlla ja jagi Sámi álbmotallaskuvlla meahcástansuorggis Kárášjogas. Sus lea dábálašoahpaheaddjioahppu Sámi allaskuvllas. Son bargá sámegieloahpaheaddjin Davvi-Romssa joatkkaskuvllas Ráissas. Dát artihkal máinnaša dan oahppu maid gaccai Sámi allaskuvllas. Leat jearahallan Elisabetha 2012 guovvamánus.  ¶
Álgen Sámi allaskuvlla lávdaduvvon ohppui Olmmáivákkis 1997 čavčča. Dien lohkanjagi válden sámegiela lohkanbadjeoahpu ja sámegiela vuođđofága vuosttaš oasi. Lohkanbadjeoahppu dohkkehuvvui oahpaheaddjioahpu oassin válljenfágan. Vuosttaš jagi maŋŋá vulgen Guovdageidnui, ja de jotken oahpaheaddjioahpu doppe. Dan golmma jagis maid Guovdageainnus ledjen, lohken maid olles vuođđofága sámegielas. Dakkaviđe go Guovdageainnus gergen, de álgen sámegieloahpaheaddjin deike Ráissa joatkkaskuvlii. Ja dáppe lean ain bargamin. ¶
Lean ollesáigge váldán lasi oahpu. Dán rádjái lean váldán Musihkka skuvllas 1 ja 2, Sámi kulturmáhtu, Interneahta bokte oahpahit, ex.phil. ja ex.fac. ja de velá 30 lohkančuoggá sámegielas, nu ahte dál lean ožžon bachelorgráda. ¶
Oahpahan musihka ovtta tiimmu vahkus heivehuvvon oahpu ossodagas. Muđui oahpahan dušše sámegiela. Dán jagi leat mus luohkát sihke dán skuvllas, ja gáiddusoahppoluohkát Sálašvákki, Boallovuona ja Breivang joatkkaskuvllain. Mus lea maid oahppi Ålas Hallingdálas. ¶
Ii lean mangeláhkái diehttelas ahte galgen šaddat sámegieloahpaheaddjin. Lean gal sámegiela gullan bajásšaddadettiin, ja mus lei binnáš hállu giela oahppat. Ja go de bohten deike Ráissa joatkkaskuvlii, de válden sámegiela C-giellan. Ja dan gal oaččut diehtit, in lean makkárge guđeš-kandidáhta! Ohppen muhtun muddui giellaoahpa ja čállima joatkkaskuvllas, muhto in máhttán sárdnut dahje čállit sámegiela go gergen doppe. ¶
Vuosttaš jagi joatkkaskuvlla maŋŋil vázzen sámi álbmotallaskuvlla Kárášjogas. Ja go de dát lohkanvejolašvuohta iđii Olmmáivákkis jagi maŋŋil, de gávnnahin ahte livččii vuogas searvat. Áigon giela oahppat, ja oidnen dán vuohkin áigumušaidan duohtandahkat. Go beasaimet lohkanbadjeoahpuin álgit, fidniimet buori vuođu viidásut lohkamiidda. Geasi ovdal go allaskuvlla oahppu álggii, vácciimet giellalávguma giellaguovddážis Olmmáivákkis. Go dohko álgen, de in máhttán olus eanet go iežan presenteret sámegillii. ¶
1997 geasi lágiidii Gáivuona sámi giellaguovddáš ovdakurssa Olmmáivákkis. Dat attii vuođu álgit lohkanbadjeohppui čakčat. Dá lea boddu gámasuoinni čuohpamis. Gurut bealde: Øystein Steinlien, Klemet Anders Sara, Inger Marie Åsli, Roald Gundersen, Elisabeth Johansen, Oliva Nilsen og Anna Salo.  ¶
(Govva luoikan Elisabeth Johansen) ¶
Lohkanbadjeoahpu ovdakurssa Gárasavvon-mátkkis. Gurut bealde: Idar Pedersen, Inger Marie Åsli, Elisabeth Johansen, Ruth Larsen, Ingrid Johansen, Edel Monsen.  ¶
(Govva luoikan Elisabeth Johansen) ¶
Ohppen hui olu sihke lohkanbadjeoahpus ja vuođđofága vuosttaš oasis, maid válden Olmmáivákkis. Muhto in álgán dalle sámástit. Geasi ovdal go álgen maŋimuš skuvlajagi lohkat Guovdageainnus, namalassii 2000 geasi, bargen giellaguovddážis Olmmáivákkis. Dalle bággejin iežan sámástit barggus. Sámástin maid siiddas etniin ja áhčiin, nu ahte dien geasi bohten bures johtui sámástit. Go de fas máhccen Guovdageidnui maŋimuš skuvlajahkái, de jotken sámástit. ¶
Olbmot doppe ledje hárjánan dárostit munnje. Gávnnahin ahte jus in sámástišgoahtán maŋimuš lohkanjagi, de in šattaše goassige dan dahkat. Ja de álgen sámástit sidjiide. Sii ges dárostedje munnje, go ledje hárjánan dasa. Mun de vástidin sámegillii dassážii go vuollánedje ja álge muinna sámástit. Ohppen hirbmat olu dien jagi. ¶
Muhto sámástin álggu rájes buot oahpaheaddjioahpu hárjehallanáigodagain. Muittán go leimmet Kárášjogas vuosttaš jagi. Orun muitimin ahte mis ledje guokte tiimmu hárjehallan. Iežá studeanttat ledje dušše čálistan moadde sáni báberbihtážii, de ledje gergosat. Muhto mun golahin diibmoviissaid plánet oahpahusa. Čohkkájin sátnegirjjiin, ohcen ovddalgihtii daid sániid maid jáhkken ahte várra dárbbašivččen. Lei jáhkkemeahttun olu bargu ovdal dáid hárjehallantiimmuid! Muhto ledjen hui garas dasa ahte in galgan dárostit dáin diimmuin. Lei guokte-oahpaheaddjivuogádat, ahte ledje gal álo mielstudeanttat mielde geat sáhtáše mu veahkehit jus in máhttán gait čilget sámegillii. In goassege dárbbašan sin veahki, muhto dovden oadjebasvuođa das, ahte ledje doppe. ¶
Sáhtii maid leat hástalus logaldallamiid čuovvulit. Muittán erenoamážit matematihkkalogaldallamiid. Mu sámegiella lei viehka varas, ja matematihkkaoahpaheaddji bođii suoma bealde. Lei viehka hástalus ipmirdit su sámegiela. Muhto mus ledje gal joatkkaskuvlla matematihkkagirjjit, eai lean iešalddis amas matematihkkafáttát. Mielstudeanttat sáhtte maid veahkehit mu, sáhtte čilget maid oahpaheaddji dajai, jus in ipmirdan. ¶
Ii lean gal giella stuorra váttisvuohtan iežá fágain. Ii skuvla geahččan giela sierra, muhto mu fágalaš bargguid. Ovdamearkka dihte duodjefágas gehčče mu bargguid. Mu mihttomearri lei buot fágaid ceavzit. Lei gal mus liigebargu go oahpahus lei sámegillii. Muhto ipmirdin jođánit ahte ledjen fágalaččat seammá dásis go earát. Nu ahte fágat eai lean gal váddát munnje go iežá studeanttaide. ¶
In leat goassege gáhtan ahte válljejin Sámi allaskuvlla. In leat smiehtadan ahte galggašin baicce vázzit Álttás dahje Romssas. Mun lokten áiggi Guovdageainnus. Go gergen doppe, ledjen oahppan sámegiela viehka bures. Dalle ii lean iežá go šaddat sámegieloahpaheaddji. ¶
Liikon buoremusat oahpahit sámegiela amasgiellan dahje nubbingiellan. Dovddan ahte amasgielladidaktihkka dat heive buoremusat munnje. In nu hálit oahpahit sámegiela eatnigiellan dahje oahpahit iežá fágaid sámegillii. Jáhkán ahte dáinna duogážiin mii mus lea, de sáhtán leat buorre amasgieloahpaheaddjin. Anán ieš daid vugiid mat leat leamaš mávssolaččat munnje. Eatnigieloahpaheaddjis ferte leat duođaid rikkis giella. Dovddan ahte lean amasgiellaoahpaheaddji, go sámegiella ii goassege šatta mu vuosttašgiellan. Gulahalan gal njuovžilit sámegillii, muhto dárogiella lea aŋkke dat giella maid máhtán buoremusat. ¶
Sámi allaskuvlla duodjeoahpahusas: Elisabeth duddjo kartáŋkkaid.  ¶
(Govva luoikan Elisabeth Johansen) ¶
Hárjehallamis, mas studeanttat ráhkadedje oahpponeavvuid maid geavahedje oahpaheamis. Dá lea sámi násteálbmi, maid čuvgejedje rohpái.  ¶
(Govva luoikan Elisabeth Johansen) ¶
Go vázzen oahpaheaddjioahpu vuosttaš jagi – dat mii lei Olmmáivákkis – ledjen luohká nuoramus. Sihke eadnán, Ingrid Johansen, ja muoŧŧán, Ruth Larsen, vácciiga seammá luohkás. Luohkás leimmet oktiigait su. guoktelot studeantta. ¶
Bohten álbmotallaskuvllas gos ledjen orron ovttas mu ahkásaččaiguin, ja de fárrejin siidii eatni ja áhči lusa sámegiela lohkat. Lei gal oalle nuppástus. Muhto moai etniin logaime ovttas ja veahkeheimme nubbi nuppi. Eadni dat máhtii sániid ja mun ges máhtten giellaoahpa. Moai barggaime leavssuid ovttas, ja munnos ledje goabbame nana bealit. Moai doarjaleimme goabbat guoibmáme. Váhnemiiddán leigga hui positiivvat mu válljemii. Livččiiga sihkkarit positiivvat vaikko maid livččen válljet, muhto jáhkán gal ahte sudno mielas lea binnáš suohtas ahte lean sámegiela oahppan. Eai leat gal máŋga mu ahkásaš olmmáivággilačča dan dahkan. ¶
Dát lohkanfálaldat mii čađahuvvui Olmmáivákkis, lei erenoamáš ortnet mii dađi bahábut čađahuvvui dušše dán oktii. Olmmoš measta eardu go dan smiehttá. Jus dát fálaldat ii livčče čađahuvvon, eai livčče gal galle sámegieloahpaheaddji Davvi-Romssas dál. Sihke mun, Leif-Petter Eriksen, Idar Pedersen ja Ruth Larsen geat buohkat leat sámegielaoahpaheaddjit dán skuvllas, čuvvo justa dán kurssa. Njealjis skuvlla čieža sámegieloahpaheddjis bohtet dán luohkás. Ja de jurddašan máŋga iežá geat leat leamaš nubbingieloahppit dáppe, geat leat vázzán oahpaheaddjioahpu Romssas. Eai sii leat doppe beassan sámegiela lohkat. Dál leat máhccan Olmmáivággái oahpaheaddjin, nuorra olbmot geat sáhtáše leat sámegieloahpaheaddjit. Ii leat suohtas dan jurddašit. Doaivvun ahte ain gávdnojit vejolašvuođat sidjiide! Mii duođaid dárbbašit eanet sámegieloahpaheddjiid min guovllus. ¶
Jus lean ipmirdan riekta, de lea oahpaheaddjiallaskuvlla ja universitehta ovttastahttin buktán ođđa vejolašvuođaid. Várra dán rájes boahtigohtet Romssas aiddooahppan oahpaheaddjit geat leat sámegiela lohkan oassin oahpahusas? ¶
Muhto dat fálaldat maid mii oaččuimet, dat galggašii leat čađahuvvon Olmmáivákkis eanet gerddiid. Ii livčče dárbbašan juohke jagi dan čađahit, muhto várra juohke goalmmát jagi. Muhto lean ipmirdan ahte lei Sámi allaskuvlla mihttomearri fidnet nu eatnagiid go vejolaš vázzit oahpaheaddjioahpu. Leimme dušše guovttis Olmmáivággekurssas geat jotkkiime oahpaheaddjiohppui. Danin jáhkán ahte allaskuvlla mielas ii lean dán veara. Muhto jus geahččá min dili Davvi-Romssas, de lea dát fálaldat leamaš hui dehálaš. Máŋggas geat dán vázze, ledje juo oahpaheaddjit, ja dál fidneje sámegiela fágan. Mu mielas lea Sámi allaskuvla geahččan ášši menddo oktageardánit dás. ¶
Gait oahpahus lei sámegillii maid vuosttaš jagi Olmmáivákkis. Earret iežá Elisabeth Utsi Gaup, Else Turi ja Johanna Ijäs oahpahedje. Jus studeanta ii ipmirdan, de sii čilgeje ášši iežáládje. Eai vuollánan ovdal go olmmoš ipmirdii. Ledje hui čeahpes oahpaheaddjit. Go oahpahan, anán ain otná beaivve máŋga dain metodain maid Else Turi anii go oahpahii min lohkanbadjeoahpus. ¶
Dál lean bargan logi jagi, gait jagiid seammá skuvllas. Lea hui suohtas oaidnit govt oahppit atnet sámegiela iešguđetge ládje, earret iežá Alit boazu. Muhtumat sis leat lohkan sámegiela min skuvllas. Sii han lea šaddan dovddus rockejoavkun, ja sii lávlot sámegillii. Sámegiella han leage lunddolaš oassi min eallimis dáppe min guovllus. Sáhttá leat dehálaš eaŋkilolbmui oahppat binnás sámegiela maid. Lea identitehttaášši. Lea iešalddis árvu ahte ii leat áibbas amas sámegillii. Dat ahte máhttit binnáš sámegiela sáhttá maid šaddat vel eanet dehálaš eaŋkilolbmui go leat moadde jagi vássán. Ovdamearkka dihtii go álggaha iežas bearraša. ¶
Munnje lea sámegiella álo leamaš giella mii lea mu identitehta oassin. Lean álo gullan sámegiela, vaikko in sárdnon in ge ipmirdan dan go ledjen nuorat. Ja go de álgen joatkkaskuvlii ja Sámediggi fálai giellamovttiidahttinstipeandda, de dat váikkuhii dasa ahte álgen sámegiela lohkat. Ledjen ovdal lohkan duiskkagiela, muhto in máhttán nu olu. Gávnnahin ahte sáhtten seammá bures álgit álggu rájes sámegielain. Mus lei maid buoret vejolašvuohta hárjehallat sámegiela go duiskkagiela. Ja go vel oažžu stipeandda dasa – mii vel buoret? In leat ovttaoaivilis das ahte sii geat lohket sámegiela vuosttašgiellan galget oažžut eanemus stipeandda. Jus mun in livčče sámegiela lohkan álgodásis, de ii livčče mus vuođđu oahppat sámegiela dan dássái maid dál lean oahppan. Sii geat lohket sámegiela amasgiellan joatkkaskuvllas, sáhttet maid šaddat giellaguoddin ja giellaoahpaheaddjin. Ja movttiidahttinstipeanda han lea dan várás ahte movttiidahttit giela oahppat, leaš go vuosttaš-, nubbin- vai amasgiellan. ¶
Na, gii de dárbbaša dán movttiidahttima eanemusat? Ii go son leat dan maid háliidit, ahte nu máŋggas go vejolaš galget oahppat ja atnit giela? ¶
Dalá rektor Asta Balto lea lohkan ja kommenteren jearahallama Elisabeth Johanseniin. Álggus áigu namahit dan maid Elisabeth ii leat ieš namahan. Son oaččui gudnibálkkašumi Sámi allaskuvlla 10-jagi ávvudandilálašvuođa olis. Lei namalassii Asta Balto guhte attii sutnje Seminari Lapponici foandda stipeandda ja rámidii su go lei váldán gielas ruovttoluotta. Máŋggas leat nappo oaidnán ja atnán Elisabetha rahčamušaid rámidanveara. ¶
Asta Balto lei Sámi allaskuvlla rektor 1996–2000.  ¶
(Govva: Svein Lund) ¶
Elisabetha moaitámušaid Sámi allaskuvlla ektui kommentere Asta Balto ná: Lea gal nu ahte dát lohkanfálaldat lea leamaš dušše oktii. Sámi allaskuvla ozai dispensašuvnna gáibádusas ahte studeanttain galgá leat sámi lohkangelbbolašvuohta ovdal go álget oahpaheaddjiohppui. Dát fálaldat lei erenoamážit heivehuvvon sin várás geain ii lean sámegiella vuosttašgiellan, muhto liikká ledje lohkan sámegiela vissis dássái. Fálaldat lei geahččaleapmi, máŋggas álge, muhto go dušše guovttis čađaheigga olles oahpaheaddjioahpu, lei váttis ákkastallat dan ovdii ahte eanet gerddiid čađahit dakkár fálaldaga. Danin go fálaldat gáibidii eanet resurssaid, de dárbbašivččii allaskuvla liigeruhtadeami jus dan galggašii čađahit eanet gerddiid. ¶
Artihkkala čálli áigu maid loahpas kommenteret: Dát lohkanvejolašvuohta bođii gusto rievttes báikái rievttes áigái. Ja vaikko dušše moattis sis geat čađahedje vuosttaš allaskuvlajagi, mii lei Olmmáivákkis, čađahedje olles oahpaheaddjioahpu, de ferte atnit dán fálaldaga menestussan go juo attii máŋgga Davvi-Romsalažžii vejolašvuođa loktet sámegielgelbbolašvuođaset ja fidnet báhpáriid mii duođaštii máhtuset. Go geahččá man galle studeantta čađahedje buot njeallje lohkanjagi, de ferte maid váldit vuhtii ahte máŋga studeantta ledje juo vázzán oahpaheaddjioahpu jogo Romssas dahje eará báikkiin. ¶
Sámi allaskuvla álo šaddá moaitámušaid vuollái. Sis lea váttis mandáhta. Lea hirbmat stuorra bargu loktet olles sámi álbmoga gelbbolašvuođa. Danin ii leat dáidde váttis áddet ahte seammás go skuvla fálai erenoamáš lohkanvejolašvuođa Davvi-Romssas, de bohte moaitámušat eará mearrasámi guovlluin mat maiddái háliidivčče seammá fálaldaga. ¶
Go juo dakkár fálaldat, mii čađahuvvui dušše oktii, buvttii ná stuorra ja buriid váikkuhusaid olles regiovdnii, de sáhttá liikká jearrat: sáhtášii go Sámi allaskuvla bargat garraseappot ahte ruhtadit sullásaš lohkanfálaldagaid iežá regiovnnain? ¶
Eará artihkkalat Sámi skuvlahistorjá 6-girjjis ¶
Álbmotallaskuvla ja sápmelaččat ¶
Artihkal girjjis Sámi skuvlahistorjá 6 . Davvi Girji 2013. ¶
Čálli oahppin Runášši álbmotallaskuvllas 1973/74. (Govva: Runášši álbmotallaskuvlla oahppi)  ¶
Norggas leat leamaš badjel 100 álbmotallaskuvlla, muhtun muddui priváhta, ja muhtun muddui almmolaš eaiggátvuođas. Dat leat gal beassan ieža mearridit eanet go eará skuvllat, muhto nuppi dáfus leat dat leamaš eiseválddiid bearráigeahču vuolde danne go leat ožžon almmolaš ruđaid, eai ge leat beassan gáidat ila guhkás eret stáhta skuvlapolitihkas.  ¶
Ollu álbmotallaskuvllain leat leamaš sámi oahppit. Dás mii geahčadit erenoamážit Romssa ja Finnmárkku skuvllaid, makkár doaibma dain lei sámegiela ja kultuvrra dáfus, ja erenoamážit mot dat doibme dáruiduhttinproseassas. Dušše ovtta álbmotallaskuvllas lea leamaš čielga mihttomearrin nannet sámegiela ja kultuvrra. Dain eará skuvllain lea vuođđun leamaš dáččaid kultuvra ja giella, dat leat eanet dehe unnit ovddidan dáččavuođa, maiddái sámi ja látti ohppiid guovdu. ¶
Dán artihkkala čálli lei ieš Runášši álbmotallaskuvlla (Trondarnes folkehøgskole) oahppi skuvlajagi 1973/74, ja dan birra lea son muitalan Sámi skuvlahistorjá 2 -girjjis.  ¶
Makkár erohusat leat álbmotallaskuvllain ja eará skuvllain? Go gullá ja lohká ovddeš ohppiid vásáhusaid vuođđoskuvllas ja eará skuvllain, de badjána okta erenoamášvuohta: Sii geat leat vázzán álbmotallaskuvlla, muittašit dan buorren skuvlan. Hui ollugat muitalit vuođđoskuvlla ja álbmotallaskuvlla erohusaid, dehe dábálaš joatkkaskuvlla ja álbmotallaskuvlla erohusaid. Álbmotallaskuvllas dávjá eai leat leamaš árvosánit ja čavges lohkanmearri. Goitge – dehe soaitá jur danne – muitalit ollugat ahte sii jagis ohppe eanet álbmotallaskuvllas go eará skuvllain. Olluhiidda lei álbmotallaskuvla áidna oahppu man vázze maŋŋel vuođđoskuvlla, earáide lei álbmotallaskuvla dego bálggis joatkkaoahpuide, omd. oahpaheaddjiohppui. ¶
Álbmotallaskuvla-jurdaga fuomášii dánskalaš teologa ja pedagoga Nikolai F. S. Grundtvig, ja vuosttaš skuvla álggahuvvui 1844:s. Dasto álggahuvvoje álbmotallaskuvllat miehtá davviriikkaid, ja dán guovllus dat gávdnojit ge áinnas dakkár skuvllat, vaikko jurdda ja vuohki lea johtán muhtun eará riikkaide nai. ¶
Grundtvig čálii ieš čáppa divttaid eatnigiela birra, ja eatnigiella ja našuvnna gullevašvuohta lei ge dávjá guovddážis álbmotallaskuvllain. Vaikko jurdda vulggii ge Norgga ovddeš mearrideaddji fápmoválddis lullin, de šadde álbmotallaskuvllat álggu rájes dáčča-našuvnnalaš bastiovdnan. Doppe beasai Norgga álbmotkultuvra, giella ja historjá lieđđut mihá buorebut go dábálaš skuvlavuogádagas. Ollu álbmotallaskuvllat válde ođđadárogiela hálddahus- ja oahpahusgiellan, maiddái skuvllat mat ledje girjegiela guovlluin. Ollu álbmotallaskuvllat šadde báikegotti kulturguovddážin ja váikkuhedje sakka maiddái earáide go skuvlla ohppiide. ¶
Álggu rájes juo ledje álbmotallaskuvllat oassin huksemis dáččaid kultuvrra ja iešdovddu mii dustii dánskalaččaid kultuvrralaš ja gielalaš báidnima, ja ruoŧŧelaččaid politihkalaš stivrema. Nu guhká go buot ohppiin lei ovttalágan dáččaduogáš ja kultuvra, de gal lei álki. Muhto mot doaimmai álbmotallaskuvla dain guovlluin gos ollu olbmuin ii lean dáčča-našuvnnalaš duogáš, muhto baicca sámi dehe látti duogáš? Jotke go sii de sárdnideames dáčča-našuvnnalaš beali, dehe bidje go sii vuođđun Grundtviga oainnu eatnigillii, ahte sápmelaččaid ja láddelaččaid kulturovdáneami ja oahpahusa vuođđun galggai sin iežaset giella ja kultuvra? Na geahččalehkot mat dás ohcat vástádusa dan gažaldahkii. ¶
Norgga álbmotallaskuvllat leat leamaš hui iešguđetláganat fágafálaldagaid ja ideologalaš vuođu dáfus. Leat leamaš golmmalágan skuvllat. Álggos ásahuvvoje friddjajurddašeaddji, dehe grundtvigalaš skuvllat, ovddemussan dain lei Sagatun, mii álggahuvvui 1864:s. Dat gulle, ja gullet ain measta aivve organisašuvnnaide dehe priváhta vuođđudusaide. 1875:s mearridii Stuoradiggi ásahit ámtaskuvllaid, main ledje garraset máhtolašvuođa gáibádusat. Hui fargga ásahuvvoje 33 ámtaskuvlla almmolaš ruhtadoarjagiin. Dat heađuštii priváhta álbmotallaskuvllaid sakka ovtta gaskka, dat eai ožžon dalle stáhtadoarjaga. 1893 rájes huksegohte risttalaš nuoraidskuvllaid, vuostedeaddun friddjajurddašeaddji skuvllaide. Maŋŋel 1900 ovdánišgohte friddjajurddašeaddji álbmotallaskuvllat fas. ¶
Easka 1949:s mearriduvvoje álbmotallaskuvllat lágain, juo buot dat golmmalágan skuvllat galge gohčoduvvot álbmotallaskuvlan. Muhtun risttalaš skuvllat atne goitge nuoraidskuvlla namman gitta 1960 birrasiidda. Dalle váldui nuoraidskuvla 9-jagi vuođđoskuvlla loahppa golbma jagi namman. 2011:s ledje Norggas 48 friddjajurddašeaddji ja 30 risttalaš álbmotallaskuvlla. 8 álbmotallaskuvlla gullet ain fylkkagielddaide, muhto daid gohčodit dál friddjajurddašeaddji skuvlan. ¶
Finnmárkkus ledje 1875 rájes 1–2 ámtaskuvlla / fylkkagieldda álbmotallaskuvlla ja 1917 rájes 1–2 risttalaš skuvlla, muhto ii oktage priváhta friddjajurddašeaddji skuvla. Romssa fylkkas gal leat leamaš buot golmmalágan skuvllat. Dás mii guorahallat mot muhtumat dain ásahuvvoje ja makkár doaibma dain lea leamaš. ¶
1875:s Álttá suohkanbáhppa Johan Carl Frost vuolggahii jurdaga ásahit ámtaskuvlla, «ávkin Finnmárkku nuoraide». [1] Finnmárkku ámtaskuvla álggahuvvui 1876:s ja lei čuohtejagimolsuma rádjái gaskkohagaid Álttás ja gaskkohagaid Čáhcesullos. Lei juohke jagi 6-mánnosaš kursa bártniide čakčat ja dalvet, ja 4-mánnosaš kursa nieiddaide giđđat. Dan áigodagas ledje skuvllas badjel 1000 oahppi, ja dain ledje dieđihuvvon leat 200 sápmelačča dehe láddelačča. Vaikko dat lohku soaitá ge unnibun dieđihuvvon go duođai lei, de lea čielggas ahte olmmošlogu ektui ledje eanet dáččasogalaš oahppit go sámi ja látti oahppit. ¶
Skuvlaplánas man fylkkadiggi mearridii 1891:s daddjo hui čielgasit §2:s: «Sámi ja látti ohppiid ii galgga váldit skuvlii almma sin máhttimis nu bures dárogiela ahte ožžot ávkki oahpahusas.»  ¶
Bossegohppi Álttás, 1923. Oarje-Finnmárkku fylkkaskuvla lei vilges viesus gurut bealde.  ¶
(Govva: Finmarksbiblioteket) ¶
Nuorta-Finnmárkku fylkkaskuvla, Čáhcesullos 1910. Nieidaluohkká ovttas stivrráriin, Johannes Reiersen.  ¶
(Govva: Emilie Henriksen / Finmarksbiblioteket) ¶
Finnmárkku ámtaskuvlla 25 jagis lei čađat leamaš gilvu fylkka nuortabeali ja oarjjabeali gaskka, dat ribadeigga ámtaskuvlla. 1900:s mearridii Finnmárkku fylkkadiggi ásahit guokte skuvlla, Oarje-Finnmárkku ámtaskuvlla ja Nuorta-Finnmárkku ámtaskuvlla. Goappašat skuvllat ledje doaimmas soađi rádjái, vaikko namat rievdaduvvoje ge fylkkaskuvlan, ja Nuorta-Finnmárkku fylkkaskuvla šattai 1936:s Svanvik ungdomsskole. ¶
Oarje-Finnmárkku fylkkaskuvla lei čađat Álttás, dušše iešguđetlágan visttiin. Ovdalaš soađi ledje viimmat gárváneame albma visttiid huksenplánat. Dat eai ollašuvvan goassege, skuvla ii ceggejuvvon šat maŋŋel soađi, go Áltá vuoruhii fidnoskuvlla ja gymnása. Dan 38 jagis go skuvla doaimmai, ledje das 800 oahppi. Dain leat 80 dieđihuvvon sámegielagin dehe láttegielagin. Das oaidná ahte skuvla lei ovddemus dárogielagiid váste. Čilgehusas 1928:s čálii Nuorta-Finnmárkku fylkkaskuvlla dalá skuvlastivrar Bremer Oarje-Finnmárkku fylkkaskuvlla birra: «Dán skuvlii lea maŋimus jagiid dušše fal dárogielat nuorat ohcan». ¶
Nuorta-Finnmárkkus lei dilli veahá earaláhkái. Skuvla lei Čáhcesullos 1916 rádjái. De sirdojuvvui dat Detnui, ja doppe dat šattai fárret duohko deike hui heajos visttiide. Geahččaledje ohcat buoret visttiid, maiddái ránnjágielddain. Okta molssaeavttuin lei Nyborgmoen militearagárdin, Rovvejogas, Unjárgga gielddas, muhto militeara bijai vissis eavttuid láigoheapmái: «Skuvla ii galgga Nyborgmoen militeara guovllus doaimmahuvvot dainna lágiin mii sáhttá daddjot eahpenašuvnnalažžan. Jos nu dáhpáhuvvá, de sáhttá láigošiehtadus celkot eret mánus. Dan ášši mearrida 6. divišuvnna hoavda, ja su mearrádusa ii sáhte rievdadit.»  ¶
«Eahpenašuvnnalaš» dalle dan guovtti soađi gaskka ii sáhte leat leamaš eará go sámegiela ja láttegiela ja kultuvrra dohkkeheapmi. Dat lea okta dain ollu ovdamearkkain mot militeara doaimmai dáruiduhttinásahussan, erenoamážit Nuorta-Finnmárkkus. [2] Finnmárkku fylka ja 6. divišuvdna soabaiga láigoheami dáfus, muhto ráđđehus ii dohkkehan šiehtadusa, das ii šaddan mihkkege, ja skuvla bisui ain Deanus. ¶
Dan skuvlii ohce mihá eanet sámi ja látti nuorat go Oarje-Finnmárkku fylkkaskuvlii. 800 oahppis 34 jagis lei 300 oahppis sámegiella dehe láttegiella eatnigiellan. Orru leamaš garraset riidu dáruiduhttima dáfus go Oarje-Finnmárkku skuvllas. Vuhtto iešguđet oaidnu ja ipmárdus iešguđet rektoriin. Johannes Reiersen, gii lei hoavdan 1911–19, bealuštii hirbmadit dáruiduhttima, dan oaidná čielgasit su girjjis, Skolen i Finmarken [3] . 1920:s biddjui ges Magnus Bremer hoavdan. Sus lei áibbas eará oaidnu, ja barggai ovttas Per Fokstadain [4] . Bremer áŋgirušai oažžut fylkkaskuvlii albma lanjaid, muhto ii lihkostuvvan 1920-logus. De son geahččalii ges rievdadahttit skuvlla priváhta álbmotallaskuvlan, muhto departemeanttas eai dorjon su.  ¶
Easka 1930:s juolludii fylkkadiggi ruđaid skuvlla huksemii, muhto dat ii huksejuvvon Detnui baicca Svanvikii Mátta-Várjjagis. Skuvla gárvánii 1936:s. Fylka geavahii liibba rievdadit skuvlla nama ja almmuhit rektorvirggi, ja ollu čujuha dan guvlui ahte sii háliidedje bidjat eará olbmo Magnus Bremera sadjái. ¶
Deanus ledje hui duhtameahttumat go ribahedje skuvlla earáide. Geahččaledje oažžut Sámemiššuvnna álggahit sámi álbmotallaskuvlla Detnui ja váldit badjelasaset lanjaid ja biergasiid mat báhce Nuorta-Finnmárkku fylkkaskuvllas. Skuvladirektevra gal lei mielas dasa, muhto fylkkadiggi cakkai evttohusa. Ja nu massii Deatnu dan skuvlafálaldaga. ¶
Bremer fertii vuolgit Finnmárkkus ja fárrii lulás. Son ii ožžon bistevaš virggi, lei diibmooahpaheaddjin nuortalulli Norgga álbmotallaskuvllain. 1950-logu loahpageahčen son čálii dán čoahkkáigeasu: «Olmmošlohkama mielde galgá leat Finnmárkku sámegielat olbmuid lohku niedjan 30 000 olbmos 1930:s ja 10 000 olbmui 1950:s. Bahámus jahki lei 1936. De dáhpáhuvai čuovvovaš: 1. Stáhta dáruiduhttinnuoraidskuvla Finnmárkku váste álggahuvvui Svanvikas, Kiinná-miššonoahpaheaddji hoavdan. Skuvlla ledje huksen daiguin ruđaiguin mat livčče galgan sápmelaččaid allaskuvlii. Skuvla lea áidna stuora institušuvdna mii ii leat huksejuvvon ođđasit šat maŋŋel soađi. 2. Fylkkaskuvla mii lei Deanus, mas eanas oahppit ledje sápmelaččat, heaittihuvvui. 3. Sámi nuoraid joatkkaoahpahus addui Finneforbundet [5] háldui, ja dat álggahii sámi nuoraidskuvlla Kárášjohkii. 4. Munno sámi jođiheaddji ja oahpaheaddji Per Fokstadain albma sámi nuoraidskuvlla plána, biddjui duššin agálaš vuorkái.» [6]  ¶
Vázzit jagi fylkkaskuvlla sáhtii leat ollugiidda oalle lossa noađđin ruđa dáfus. Dan dilis sáhtii Finnefondet muhtumin veahkehastit. 1909:s válddii departemeanta Finnefoandda ruđain 60–120 ruvnno vihtta «dárbbašeaddji nuorra finnmárkulažžii... vai besset vázzit ámtaskuvlla Čáhcesullos». ¶
(Gáldu: Moksnes: Fylkesskulane i Finnmark) ¶
(Govva: Finmarksbiblioteket) ¶
Go fylkkaskuvla 1936:s viimmat oaččui sierra viesu, de ii biddjon dat sahtedohko báikái. Dat biddjui Svanvikii Báhčaveajis, Báhčaveaijoga gáddái, dat lei Suoma ja Norgga gaskasaš rádjejohka. Dasa lahka ceggejuvvui girku, turistastašuvdna ja šattuid geahččaladdandállu. Buot daid dahke vai nannejit Norgga ássama ráji lahka. Buorren ággan hukset juste dohko čujuhii fylkkaskuvlastivrra ovdaolmmoš 1933:s ahte Suopma lei lasihišgoahtán rádjebáikkiidis skuvladoaimmaid ja geahččaledje oččodit Norgga suomagielat nuoraid álgit Suoma skuvllaide. ¶
Fylkkat dat dábálaččat hukseje fylkkaskuvllaid, muhto Svanvik nuoraidskuvlla mávssii stáhta ollásit. Go sirde skuvlla Báhčaveadjái, de eai šat nu ollu sámi nuorat ohcan dasa, erenoamážit danne go maiddái Kárášjohkii álggahuvvui dalle sámi nuoraidskuvla. Dan sadjái álge ge ollu látti nuorat dan skuvlii. Skuvla váikkuhii sakka dasa ahte Nuorta-Finnmárkku dáččasogalaš nuorat galge oažžut buori dáčča-kultuvrralaš vuođu. ¶
Fylkkamánni ja skuvladirektevrra sádden čilgehusas departementii čállo ná: «Svanvika, gos min ođđa nuoraidskuvlla lea dál gárváneame, lea okta dain min našuvnnalaš ravdabáikkiin man earát álkit olahit. Dál lea golbma njealjádas čuohtejahki dassái go vuosttaš dáččat bohte Østerdalas ja gilvigohte dáččaid bargguid, dárogiela ja vieruid dan amas garra guvlui. ... Diibmá huksejedje girkoža, ja dál joatkit kultuvrralaš gilvvabargguid dan ođđa nuoraidskuvllas... Min álbmotallaskuvllaid áđamus vuogit ja oaidnu galgá dál oažžut buori divššu vai bidjagoahtá vuoiŋŋalaččat goarránan eatnama Norgga vuoiŋŋalašvuođa vuollái. Dát skuvla lea olles riikka ášši, ja erenoamáš dehálaš lea dan hoavdavirgi.» Lea álki ipmirdit ahte sii dakkár julggaštusain čájehedje ahte sii eai háliidan Magnus Bremera hoavdan dohko.  ¶
Maiddái girko- ja oahpahusministtar Nils Hjelmtveit galledettiinis skuvlla 1937:s celkkii man dehálaš dat lei kultuvrralaš rádjebáikin. Go šattai soahti, de giddejuvvui Svanvika álbmotallaskuvla. Dat ii joatkán šat ovdalgo 1945 golggotmánus, ja de sirdojuvvui Vuotnabađa leirii, Romssa fylkii. Doppe dat lei 1949 rádjái, de sirdojuvvui ges Skáidái Fálesnuori suohkanii. Doppe beasai leat 1964 rádjái, de fertii fas fárret. De ii lean vel Svanvika skuvla huksejuvvon ođđasit, ja skuvla lei de Jurrangohpis, dasto Remáguoikkas Mátta-Várjjagis, dassážii go viimmat 1974:s fárreje ođđa skuvlii mii lei ceggejuvvon dan boares skuvlaeatnamii. Doppe lea dat leamaš dan rájes, ja 2006:s rievdaduvvui dan namma, šattai Pasvik folkehøgskole / Báhčaveaji álbmotallaskuvla. ¶
Ovddeš «kultuvrralaš rádjenannemii» lea áiggi mielde šaddan eará doaibma. Vássán logenár jagiid lea leamaš ollu oktavuohta riikarájiid rastá. Skuvllas leat leamaš moanat suoma ja ruošša oahppit. Doppe lea suomagiela ja ruoššagiella válljenfágan, vaikko ii leat gal eanet go moadde diimmu vahkkus. Muhtun jagiid lei maiddái sámegieloahpahus, muhto dál dain ii leat oahpaheaddji gii máhttá oahpahit sámegiela. Sámi kulturoahppu ja duodji gal lea leamaš eanet. Sii leat johtán skuvlamátkkis Kárášjogas, Anáris ja Lujávrris oahppat sámekultuvrra ja historjjá, ja skuvllas leat fitnan guosselogaldallit maiddái. Vássán moattilogi jagis leat ollu lullinorgalaččat boahtán skuvlii oahppin, ja muhtumat olgoriikkain nai. Sii ožžot doppe álgodieđuid Finnmárkku kultuvrras ja historjjás, ja dán skuvllas deattuhit ahte buot álbmogat galget beassat oidnosii. ¶
Dán visttis lei Romssa amtaskuvla/fylkkaskuvla 1912-24, ovdal go huksejuvvui ođđa dálu ja skuvla nammaduvvui Solhov.  ¶
Solhov álbmotallaskuvlla váldogárdin lei huksejuvvon 1923-24, ja lea Davvi-Norgga stuorimus muorravisti.  ¶
Romssa vuosttaš fylkkagielddaskuvla lei Romssa ámtaskuvla, dat álggahuvvui 1876:s. Álgojagit lei skuvla Málatvuomis, de dat jođii máŋga báikki gaskkas fylkkas, ee. lei Ivgus 1893-98. 1907:s dat ásaiduvvui Hamnvikii Ivvárstáđiide. Maŋŋil rievdaduvvui namma, šattai Senja folkehøgskole (Sáččá álbmotallaskuvla), ja dat heaittihuvvui 1984:s. ¶
Danne go ámtaskuvla biddjui bistevažžan nu guhkás fylkka lulágeahčái, de háliide ásahit skuvlla maiddái davágeahčái fylkka. Digaštalle guhká sihke ámtadikkis ja áviissain sihke skuvlamálle ja báikki birra ovdalgo 1910:s mearridedje álggahit Tromsø amtsskole (Romssa ámtaskuvlla) Ivgumuotkái, áidna báikái Ivguvuona birrasiin gos orro dáččat hupmanveara olu. Maŋŋil šattai skuvlla namman Troms fylkesskole (Romssa fylkkaskuvla), maŋŋil Solhov ungdomsskole/folkehøgskole (nuoraidskuvla/álbmotallaskuvla). Eanas ohccit skuvlii ledje davviromsalaččat, ja eanas olbmot doppe ledje sámisogalaččat dehe láttesogalaččat. ¶
Johan Hveding lei skuvlla vuosttaš hoavda. Son gulai Gurutbellodahkii, lei ođđadárogiela áŋgirušši ja bealuštii dáruiduhttima, ja su stivrra vuolde váikkuhii skuvla ollu Davvi-Romssa dáruiduhttimis. Son čálii ná makkár doaibma skuvllas galggai: «Ja dát álbmot mas leat leamaš dakkár lossa ja morašlaš dilálašvuođat, dat galgá ahtanuššat nanusin ovttas oktasaš dáččakultuvrii ja ovttastahtton Norgga álbmogin. (...) Dán erenoamáš dehálaš ja váikkuheaddji kulturbarggus Davvi-Romssas dat oaččui ámtaskuvla Ivggus doaimmas.» Oahppit galge «bargat dáččaid ja rivguid lági mielde, dovdat ja láhttet sin vuogi mielde, na eallit álggus lohppii nu go dáččat ja rivgut, vaikko gulle álbmogii mii lei áibbas earálágan go mii. Dáppe sii galge oahppat dárogiela ja háhkat dáčča álbmoga čuvgehusa ja vieruid.» Dán jurddašanlági mielde searvvai Hveding maiddái sáme- ja láttegiel báikenamaid dáruiduhttimii, ja ohcat dološ davviriikkalaš dáččaid ássama bázahusaid ja viggat duođaštit ahte dáččat dat ledje ássan Davvi-Romsii ovddemus.  ¶
Hveding oaččui fargga veahkkin Ingjald Leiglanda, son guorrasii ollásit dasa maid Hveding oaivvildii. Leigland álggii nubbinoahpaheaddjin, muhto son válddii badjelasas hoavdadoaimma 1919:s, ja son jođihii skuvlla gitta 1948 rádjái. Son huksehii skuvlagárdima oktan internáhtain, stuoris dego šloahtta, ja huksenmálle ja čiŋadeami dáfus dat galggai Norgga historjjá ja kultuvrra dovdomearkan. Leiglanda oainnu birra čálii Einar Richter-Hanssen Lyngen Regionhistorie 2-girjjis: «Skuvla lei, Leiglanda oaivila mielde, dáža kultuvrra guovddáš bealušteaddjin dán guovllus. Dat ii galgan dušše ovddidit našuvnnalaš árvvuid, muhto maiddái doadjit suoma ja sámi kultuvrra. Leigland gáibidii ahte buot oahpaheamis galggai leat našuvnnalaš sisdoallu. Son cuigii oahpaheddjiid geat eai čuovvulan dán ulbmila doarvái áŋgirit.»  ¶
Dáččaid kultuvra galggai ovddiduvvot iešguđet skuvlafágain, leaččai dal historjá, lávlun, gievkkanbargu dehe giehtačehppodat. Ásahedje sierra oahpposuorggi mas ohppe muorravadjama ja gohpama, ja hoavda mearridii ieš ahte galge deattuhit dološ dáččaid guovdemálle. ¶
Giela dáfus lei ođđadárogiella skuvlla giellan. Vaikko ollugat ohppiin ain čálle girjegillii man ledje oahppan álbmotskuvllas, de muhtun oahppit molso ođđadárogillii. Lei unnán njulgestaga vuosteháhku dáruiduhttinpolitihkkii. Go olbmot gohčodišgohte skuvlla buddestatnamain  – «Stuora Dárru», de oaidná das ahte ii olles gilli dorjon dan skuvlla ulbmila. 1930-logus soaimmahalle láddelaččat «dan várálaš Suoma válddi» ageantan. Leigland várrii garrasit suopmelaččaid vuostá geat johte miehtá Norgga ja ávžžuhedje láddelaččaid bisuhit gielaset ja kultuvrraset nanusin. ¶
Soahtejagiid válde duiskalaččat skuvlla háldoseaset, muhto eai boaldán gal dan, ja oahpahus álggii dakkaviđe go šattai ráfi. Čuovvovaš jagiid ohce ollu finnmárkulaččat oahppin dán skuvlii. Sii eai lean beassan vázzit skuvlla soađi geažil, ja muhtun jagiid ledje finnmárkulaččat bealli skuvlla ohppiin. ¶
Maŋŋel soađi lei Davvi-Romssa dáruiduhttin buori muddui ollašuvvan, dan dáfus ahte dárogiella lei de eanas ohppiid eatnigiella. Eai ge skuvllas lean dakkár dáruiduhttináŋgirat go skuvlla ovddemus hoavddaguovttos leigga. ¶
Eai hoavddat eai ge oahpaheaddjit bisostuvvan šat doppe, ollugat dušše jagi dehe guokte jagi. Eai ohcan šat nu ollu oahppit ge dohko danne go šadde eanet eará joatkkaoahput. Loahpas ledje nu unnán oahppit ahte fylkkadiggi mearridii heaittihit skuvlla 1987 rájes. ¶
Jos dáččakultuvra leaččai olhov skuvlla dovdomearkan, de sáhttá dadjat ahte Runášši álbmotallaskuvla ges deattuhii eanemusat davvinorgalaččaid dáččavuođa. 1909:s juo vuolggahii oahpaheaddji ohan Hveding jurdaga ásahit álbmotallaskuvlla Romssa fylkii. Hans Eidnes lei nubbi eará gii bealuštii skuvlla ásaheami. Son háliidii skuvlla biddjot Runáššái ja čálii 1914:s ná Haalogaland-bláđđái: «Naba son Runášši, omd. Ii go heiveše ásahit álbmotallaskuvlla dan čáppa gillái gos orrot nu ollu olbmot? Ja jurddaš dan báikki dološ historjjálaš árvvu! Ii go livčče vuogas cegget dološ Runáššái dán ámtta vuosttaš čielga dáru ja čielgaseamos našuvnnalaš nuoraidskuvlla dohko gos nanu dološmuittut dan bisuhit ceaggut? Livččii dego báddi mii doallá dološáiggi ja ođđa áiggi gittalaga.»  ¶
Skuvla álggahuvvui 1919:s friddjajurddašeaddji álbmotallaskuvlan ja ásahus mii lei iežas eaiggát. Vuosttaš hoavdan lei Johan Hveding, ja son lei gieskat huksehan ámtaskuvlla Ivgui. Hans Eidnes lei dasto hoavdan 1921–59 áigodaga. Son lei bjarkøyalaš, lahka Harstad, okta dain eanemusat dáččaluvvan guovlluin Davvi-Norggas. Dohko gulai Bjarkøy-sohka, ja dat váikkuhii sakka, ii dušše Davvi-Norggas, muhto obanassiige riikkas gitta 1300-logu rádjái. Beakkán namat das leigga Tore Hund ja Asbjørn Selsbane. Dan árbevieru čuovuhii Hans Eidnes álbmotallaskuvlii. Lassin rektorbargui lei son Gurutbellodaga stuoradiggeáirras ja Noregs Mållaga jođiheaddji. Su maŋis leigga su bártniguovttos rektorin, Asbjørn 1959–88, ja de Vidkunn 1989–99. Diet golbma rektora geaid goargu lei Eidnes leat maŋŋálaga leamaš váldodoaimmaheaddjin Davvi-Norgalaš Håløygminne -historjá-áigečállagis, das lea Vidkunn ain váldodoaimmaheaddjin 2012:s.  ¶
Skuvllas leat leamaš oalle ollu sámi oahppit, vaikko ii leat buore dadjat man ollugat. 1950- ja 60-logu ohppiid listtuin leat muhtun dábálaš sámi goarggut, muhto lea váttis dadjat man ollu mearrasámi ja sámegiliid oahppit skuvllas leat leamaš. ¶
Mot leat dasto sámi oahppit vásihan dán skuvlla? Solveig Hætta váccii Runášši skuvllas 1960-logi gaskkamuttus ja muitala ahte soai leigga guokte sámegielat oahppi, soai oruiga ovtta lanjas ja sámásteigga gaskaneaskka, iige sudno mielas lean váttis sápmelažžan dan skuvllas. Sis-finnmárkulaččaid mielas lei várra álkit dovddahit sámivuođaset, sis ledje sámi goarggut ja ledje oadjebasat iežaset gullevašvuođadovddu dáfus. Sidjiide lei vearrát geat orro dáruiduvvan guovlluin ja sáhtte doppe čiehkádallat. Mii diehtit goit ahte 1970-logus muhtun oahppit eai háliidan dovddahit eará ohppiide iežaset sámegielmáhtu. ¶
Trondarnes folkehøgskole oahppit 1920  ¶
(Govva luoikan Per Johan Molin) ¶
Ieš ožžon vuosttaš oahpu Davvi-Norgga historjjás Vidkunn Eidnesas skuvlajagi 1973/74. Das dovdoje hui čielgasit Bjarkøy ja Harstad doaibma ja davviriikkalaš árbevierut. Veahá gal lei sámiid birra nai historjjás, muhto sii ledje guhkkin Finnmárkkus. Dán guovllu sápmelaččaid birra eat gullan maidege. Mis leigga maiddái rektor Asbjørn Eidnes ja su oambealli Kari Eidnes oahpaheaddjin. Eanas oahpaheaddjit ledje lulliromsalaččat ja davvi-nordlándalaččat, ja fertejit goit dovdan báikegottiid. In muitte ovttage oahpaheaddji dadjan ahte lagas báikkiin ledje sápmelaččat. Áidna gii beroštii sápmelaččain lei oarjenorgalaš gii oahpahii religiovnna, muhto ii son ge namuhan sápmelaččaid oassin lagasbirrasis. ¶
Davvinorgalašvuohta ii váikkuhan dušše historjáoahpahussii, muhto maiddái eará fágaide, ja ii unnimusat eahketdoaimmaide. Guldaleimmet ollu davvinorgalaš musihka, lávlluimet davvinorgalaš lávlagiid, dánsiimet davvinorgalaš álbmotdánssaid ja mis ledje beakkán davvinorgalaš kulturolbmot guosselogaldallin. ¶
Runášši álbmotallaskuvlla musihkkasuorgi lei hui bivnnut, ja oahppit čuojahedje dávjá earáide skuvllas. Gurut bealde: Tor Søreng, Svein Hugo Sørensen, Trond Nyrud, musihkkaoahpaheaddji Knut Iversen, Ivar Thomassen.  ¶
(Govva: Svein Lund) ¶
1914:s ásahedje golbma miššovdnaorganisašuvnna oktasaš «lávdegotti man mihttomearrin lei álggahit risttalaš ja sosiálalaš barggu Finnmárkkus». Dat golbma searvvi ledje Det norske lutherske indremisjonsselskap, Det vestlandske indremisjonsforbund ja Finnemisjonsforbundet. Lávdegotti čieža lahttu ledje organisašuvnnaid njunušolbmot, buohkat orro Lulli-Norggas. Sii fargga sohpe hukset risttalaš nuoraidskuvlla. Dat huksejuvvui Ávanuorrái 1917:s, ja namman šattai Øytun. ¶
Finnemisjonsforbundet lei ásahuvvon maŋŋel go Norsk Finnemisjon bieđganii 1911:s, ja searvvi jođihii Porsáŋggu ovddeš suohkanbáhppa Jens Otterbech. Otterbech lei guovddáš olmmoš namuhuvvon lávdegottis, ja son háliidii skuvlla bokte ásahit erenoamáš fálaldagaid sámenuoraide. Sámi Álbmotallaskuvlla ovddeš rektor Paul Ryan, govvida dan dán láhkai: «Otterbech beahtahalai go Øytun ii beassan ásahit erenoamáš fálaldaga sámi nuoraide. Go geahččale, de cakkai skuvladirektevra dan» [7] . Øytun nuoraidskuvlla stivrabeavdegirjji referáhtas muitaluvvo go digaštalle «erenoamáš klássa sápmelaččaide», muhto dan hilgo danne go «Deattuhuvvui ahte jos ásahivčče sámegielluohká nuoraidskuvlii, de massáše ruhtadoarjaga». Vuosttaš skuvlajagi [8] lei skuvllas sápmelaš oahpaheaddjin, porsáŋgulaš Hans Baukop [9]. Son álggii maŋŋil oahpaheaddjin Buolbmágii, ja doppe son riiddáskii skuvladirektevrrain go anii sámegiela oahpahettiinis.  ¶
Øytun álbmotallaskuvla sullii 1920.  ¶
(Govva: Finmarksbiblioteket) ¶
Øytun álbmotallaskuvla Ávanuoris 1935 huksema maŋŋá.  ¶
(Govva ávvočállosis ¶
Skuvllas ledje iežas visttit binuoris. 1930-logus stuoriduvvui skuvla hirbmadit, šattai golmmageardásaš gárdimin. Maŋŋel go skuvla boldui soahtejagiid, de digaštalle sakka gosa skuvlla galggai hukset ođđasit. Ollugat háliide sirdit skuvlla guovddáš báikái ja bivvalet guvlui, muhto mearrideaddjin šadde Finnmárkku fylkkagieldda plánat álbmotallaskuvllaid dáfus. Sii mearridedje ahte galge njeallje skuvlla, ja okta dain galggai rittus. Danne skuvla huksejuvvui ođđasit vuos goit Ávanuorrái. Garra dálkkit doppe ja heajos johtinvejolašvuođat dagahe váttisin oažžut ohppiid dohko. Sirdinjurdda máhcai ain, ja go mearriduvvui ahte Oarje-Finnmárkku fylkkaskuvla ii galgan huksejuvvot ođđasit Áltái, de šattai álbmotallaskuvla dohko molssaeaktun. 1967:s sirdui Øytun álbmotallaskuvla Áltái, ja lea leamaš doppe dan rájes. Dat golbma organisašuvnna mat vuođđudedje skuvlla, leat dál ain dan eaiggádat, muhto buohkat leat rievdadan namaid dehe leat mannan oktii eará organisašuvnnaiguin [10] . ¶
Sámemiššuvnnas ledje duhtameahttumat go sámi bealli lei unnán dan skuvllas. Go skuvla sirdui Áltái, de oaivvilde muhtumat ahte Sámemiššuvdna galggai geassádit Øytunas ja baicca álggahit doaimmaid mat ledje buorebut sámi álbmoga váste. Eanetlohku goitge oaivvildii ahte Sámemiššuvdna ain galggai mielde Øytunas. ¶
1970-logus álge Øytunas sámi náhkke- ja sisteduoji oahpahusfáddán. Maŋŋil lea skuvla deattuhišgoahtán olgodoaimmaid ja meahcásteami, ja «sámekultuvra ja boazodoallu» lea válljenfágan. ¶
2001:s jearahin Sámemiššuvnnas Øytun álbmotallaskuvlla sámi fálaldagaid birra, de vástidii hálddahusčálli Randi Rian Solberg ná: «Danne go NSM [11] lea doaimmahan DSF:a, de ii leat Øytun álbmotallaskuvllas mihkkege sámiid birra prográmmastis. Dál maŋŋel go DSF lea heaittihuvvon, de lea Øytun jurddašan ja lea pláneme sápmái guoskevaš suorggi».  ¶
01.03.2002 cealká goitge Øytuna rektor ná Min Áigi -áviisii: «ahte eai leat plánat ásahit sierra sámi suorggi skuvlii, muhto baicca nannet sámi profiilla juohke linjjás.» Øytun olahii de erenoamáš stáhtadoarjaga go ákkastalle ahte skuvla lei váldime badjelasaset daid doaimmaid mat ledje leamaš DSF:s. Dát buvttihii eanet oahppisajiid, muhto ii šaddan goitge dađi eanet sámi sisdoallu. Sámegiella ii leat goassege leamaš fágan doppe, ja sin mielas ii leat dat dál ge áigeguovdil, danne go olgodoaibma- ja meahcástanskuvllas ii leat giellaoahpahus, ii dárogielas iige vierisgielain ge. Skuvla lea gal geahččalan ohcat sámegielat oahpaheddjiid, muhto eai leat gávdnan dan.  ¶
Sierra sámi álbmotallaskuvlla jurdaga bajiide ollugat, sihke sápmelaččat ja dáččaid bealli. Das sáhttá dadjat leat guokte suorggi, nubbi sámemiššuvnnas, Jens Otterbech álggaheaddjin, ja nubbi Deanus, das ges Per Fokstad njunušin. Lei garra nákkáhallan galggai go obanassiige sierra sámi álbmotallaskuvla, ja dasto makkár ásahus dan galggai doaimmahit. ¶
Sámi álbmotallaskuvlla ovdamannit  ¶
(Gova luoikan Norgga Sámemišuvdna) ¶
Jacob Børretzen (o.b.) sárdnestuolus sámi ipmilbálválusas Akershusa sloahttakapeallas. G.b. dulka Hans J. Eriksen.  ¶
(Govva: Hans Lindkjølen) ¶
(Govva: Ragnhild Ravna) ¶
Jens Otterbech dat várra bajidii evttohusa ovddemus, 1911:s juo. Go eai ožžon sámi fálaldagaid Øytunii, de bargagohte Otterbech ja Finnemisjonsforbundet baicca eanet sierra sámi álbmotskuvlla beali. Otterbech ražai sámi álbmotallaskuvlla beali gitta dassážii go jámii 1921:s. Maŋŋel go son jámii, de erenoamážit Jacob Børretzen áŋgirušai ášši beali Sámemiššuvnnas. ¶
Veahá maŋŋelaš evttohii Per Fokstad ja Deanu Sámi Searvi álbmotallaskuvlla áigumušaid. Fokstad sáddii Girko- ja oahpahusdepartementii sámi álbmotallaskuvlla plána 1923:s, ja geardduhii dan evttohusainis parlamentáralaš skuvlakommišuvdnii 1926:s. Das son evttohii maiddái sámi linjjáid daidda eará álbmotallaskuvllaide fylkkas: Ásahuvvojit guokte klássa buohtalaga dan guovtti fylkkaskuvlii ja Øytun nuoraidskuvlii. Sámegiella galgá oahpahusgiellan, earret dárogielas. Ferte bidjat eanet dárogieldiimmuid sámi nuoraide go dál. — Ovdanbuktin sámi kultuvrras ja historjjás.— Dahkanfágain ja giehtačehppodaga oahpus: Sámi duodji. Oahpaheaddjin: sápmelaččat. Dassážii go diet ollašuvvet, de galgá buot nuoraidskuvllaide bidjat virgái oahpaheaddji gii lea riegádan sápmelažžan. [12]  ¶
Skuvlaeiseválddit hilgo oalát Fokstad evttohusaid, skuvladirektevra Brygfjeld celkkii: Sámi álbmotallaskuvlla gáibádusa eai leat vuolggahan Finnmárkku sápmelaččat, baicca dáččat geat eai oro dán fylkkas eai ge dieđe bálljo maidege dán guovllu dilálašvuođain. Sii doivot sáhttit ovdánahttit dakkár bieđggus meahcceolbmuid ja dahkat daid kulturolmmožin daid iežaset gielain. Sápmelaččain eai leat leamaš láhjit iige dáhttu geavahit giellaset čállingiellan.  ¶
Lea go son nu go Brygfjeld čálii, ahte evttohus lei boahtán «dáččain geat eai orron dán fylkkas»? Lea gal duohta ahte muhtin sis geat áŋgirdedje hukset álbmotallaskuvlla orro eará fylkkain, muhto ii dáidán gal duohta ahte dat eai «diehtán bálljo maidege dán guovllu dilálašvuođain». Otterbech lei leamaš báhppan Porsáŋggus ollu jagiid. Muhtun eará gii áigá áŋgirušai sámi álbmotallaskuvlla beali, lei Ivggu báhppa Peter Astrup [13] .Son lei oarjenorgalaš, muhto lei leamaš báhppan Finnmárkkus ja Romssas 12 jagi go 1922:s čálii reivve skuvladirektevrii ja departementii ja evttohii sámi álbmotallaskuvlla Kárášjohkii. Astrup jurddašalai ahte skuvla sáhtášii ásahuvvot almmolaš skuvlan. Son čálii reivve ášši birra sihke skuvladirektevrii ja Girko- ja oahpahusdepartemeantta byrohovdii. Maŋibus ákkastallá son ná skuvlla ásaheami beali: «Plána galgá nu go eará nuoraidskuvllaide ge, muhto dasa lassin go oahpahuvvo dárogiella, de áiggoše eanemus lági mielde geavahit sámegiela. Skuvlla áigumuš lea oahpahit sápmelaččaid ráhkistit ja várjalit ruohttasiiddiset ja iežaset ruohttasiin ovdánit kultuvrra ja olmmošvuođa dáfus. Skuvllas galggaše geahččalit olahit guokte ášši: 1) sámi nuoraide galggaše álkit rievdat dáččaid kultureallimii almma šaddamis dakkárin geat eai gula gosage ja leat dego rámso gearjideaddjit, ja 2) bisuhit daid našuvnnalaš árvvuideaset mat sáhttet bistit  ¶
Sámi nálli lea šaddame olles veahkan veattihis proletariáhtan – «Finnmárkku heajumus álbmot», nu go daddjo dávjá – muhto sivvan dasa lea go sii leat massán ruohttasiiddiset…  ¶
Čuoččuhuvvo ahte sápmelaččain ii leat eará kultuvra go dat maid leat luoikkahan dáččain. Na, dat ii leat gal nu diehttelas dáččaid álbmotallaskuvlii, muhto sápmelaččain lea maiddái našuvnnalaš oskueallin, sin riekteipmárdus, sin iežaset jurddašan- ja dovdduidláhki. Na veahá sis gal lea dat nai mii lea dego dáččaid boanddaid kultuvra. Ja gal suige sis goit lea riekti gohčodit iežaset dan maid ieža leat heivehan alcceseaset. Muhto lea duohta, ii leat álki bisuhit ruohttasiiddiset go ii sáhte dadjat sihkkarit goal dat ruohtas lea (dan oaidná easka de go lea roggagoahtán).» [14]  ¶
Šattai mihá garra digaštallan, omd. aviissain. Okta sis geat áŋgirušše dakkár skuvlla beali, lei lullisápmelaš Daniel Mortensson, Waren Sardne-aviissa váldodoaimmaheaddji. 1925:s čálii son: «Deanu sámi searvi ja oahpaheaddji Per Fokstad lea juo guhká rahčan oažžut álbmotallaskuvlla sámi nuoraid váste.»  ¶
Go Sámemiššuvdna geahččalii oažžut háldosis Nuorta-Finnmárkku fylkkaskuvlla, mii lei Deanus, de cakkai fylkkadiggi dan 1935:s. Fylkkadiggi rávvii maiddái ahte sámi álbmotallaskuvlii ii galgan addot stáhtadoarjja, ja oaivvildii ahte sápmelaččat ieža eai háliidan sierra skuvlla. De šattai fas garra digaštallan áviissain, ja das oinnii ahte garra fámut vuosttaldedje buot doaimmaid maid vuođđun lei sámegiella ja sámi kultuvra. ¶
Finnmarksposten -áviissas 07.02.1935 lea Sámemiššuvnna oaidnu refererejuvvon [15] , ja das lea maiddái kommentára mas ii leat čálli namma (árvideames lea doaimmahus čállán dan), ja mii geardduhit dan dás: Dán áviissa vuosttaš siiddus lea artihkal Finnmárkku sámi nuoraidskuvlla birra. Sámi miššuvdnasearvvi Norsk Finnemisjonsselskap váldočálli Heiervang cealká das ahte dakkár skuvla lea «njulgestaga našuvnnalaš bargun», ja ain viidáseappot ahte oahpahus galgá sámegillii.  ¶
Eat mii dás áiggo gal árvvoštallat dakkár skuvlla rievtti, muhto áigut cuiggodit váldočálli cealkaga mii lea geardduhuvvon dás bajábealde. Lea bargun našuvdnii ásahit nuoraidskuvlla mas sámegiella lea oahpahusgiellan, dadjá son.  ¶
Mii leat álo doivon dán našuvnna bargun oahpahit buot Norgga ássiid dárostit. Min mielas lea dán riikkas doarvái giellasuorgáseapmi. Mis leat guokte ovttadássásaš čállingiela. Galget go dál bargat dan beali ahte midjiide šaddá vel goalmmát giella mas leat buot almmolaš rievttit? Mii ballat šaddat nu. Ja de gal min mielas lea heivemeahttun gohčodit dan dán našuvnna bargun. Jurdda gal soaitá buorredáhtolašvuođas vuolgán, muhto našuvnna bargu dat ii gal leat. Našuvnnalašvuođa vuođđojurdda lea čohkket Norgga oktan riikan, giela ja kultuvrra dáfus. Ii ge juohkit ja háddjet riikka.  ¶
Fylkkaeiseválddiid vuosteháhku ealáskahtii Sámemiššuvnna, ja 1935:s mearridii ráđđečoahkkin ovttajienalaččat: «Ráđđečoahkkin ávžžuha váldostivrra iskkadit vejolašvuođaid álggahit risttalaš, johtti nuoraidskuvlagurssa Finnmárkku sápmelaččaide ja álggahit dan jođáneamos lági mielde – vaikko eat oaččo ge dasa fylkka dehe stáhtadoarjaga.» 1936:s álggahuvvui Sámi nuoraidskuvla viimmat, ja Ottar Bondevik lei skuvlla vuosttaš rektor. Skuvllas eai lean iežas visttit, ja soahti heađuštii huksenbargguid.  ¶
Vaikko ollugat háliidedje ge Sámi álbmotallaskuvlla molssaeaktun dáruiduhttimii, de dárbbašii skuvla stáhtadoarjaga, ja de ii ábuhan gal hárdit stáhta badjelmeare. Skuvladirektevra Lyder Aarseth lei ávkkálaš doarjjan skuvlii, muhto son bearráigeahčai ahte skuvla čuovvu stáhta skuvlapolitihkas. Ávžžuhusa mielde čálii son dearvuođaid Sámemiššuvnna 50-jagi ávvudeapmái, ja de son čálii maiddái DSF birra: «Dát skuvla ii leat mihkkege daguid dáruiduhttima vuostá, dat lea baicca gaskaoahpmi bajidit sámi nuoraid seamma rivttiid rádjái go eará nuorain leat dán riikkas.»  ¶
Sámi nuoraidskuvla 1936/37, stivrrár Ottar Bondevik logaldallá.  ¶
(Govva luoikan Norgga Sámemišuvdna) ¶
Oahppit fertejedje searvat fievrridit muoraid skuvlii. Jáhkkimis lea govva áiggis 1936–38  ¶
(Govva luoikan Norgga Sámemišuvdna) ¶
Sámemiššuvnnas orru leamen leamaš nákkáhallan sihke das gosa skuvlla galge álggahit ja makkár dat galggai, muhto dan riidui ii leat leamaš álki gávdnat duođaštusaid. Sámemiššuvnna iežaset historjjá čállimis orrot neaktime čiegadit siskkáldas vuostevuođaideaset, vaikko dat dalle ledje hui garrasat. Paul Ryan, son lei ieš rektorin dan skuvllas 1957–77 muitala goitge oba mihá ollu go govvida skuvlla ná: «Skuvlla sisdoallu ja prográmma ii lean gal jur nu mot Otterbech lei jurddašan. Skuvla lei goitge earálágan go buot eará skuvllat Norggas. Vaikko sámegiela anus ii lean ge sámepolitihkalaš ulbmil, de atne sámegiela sihke lávlumis, rohkosbottuin ja čoahkkimiin. Sii oahpahedje dasalassin čoarve- ja dákteduoji, gáktegoarruma ja čuoldima. Skuvllas ledje measta aivve sámegielat oahppit, ja nu lei sámegiella lunddolaš beaivválaš giellan doppe.» [16]  ¶
Maŋŋel soađi buoláskii fas digaštallan das makkár ásahus galggai doaimmahit álbmotallaskuvlla sápmelaččaid váste. Skuvllaid ovttastahttinlávdegoddi ja Finnmárkku fylkkadiggi doalaheigga ahte stáhta daid galggai doaimmahit. Mearrádusastis 28.05.1948 dovddaha lávdegoddi čielgasit vuostehágus Sámemiššuvnna skuvladoaimmaheapmái: «Skuvllaid ovttastahttinlávdegoddi oaivvilda dál lea áigi cegget sierra álbmotallaskuvlla Finnmárkui sápmelaččaid váste. Dat skuvla mii Sámemiššuvdnasearvvis lei Kárášjogas ovdal soađi, billistuvvui 1944:s. Das ledje erenoamáš áigumušat, ja dat eai heive dasa maid ferte gáibidit vuogas skuvllas nuoraide. Skuvlla fertejit stáhta eiseválddit hukset ja bearráigeahčat dábálaš álbmotallaskuvllaid njuolggadusaid mielde, ja galget fágat ja diibmovuorroplánat nu go dain. Ja seammás galgá dat bargat erenoamáš barggus, skuvlan sámi nuorade.»  ¶
Sámi álbmotallaskuvlla visttit, 1950-logu álggus.  ¶
(Govva luoikan Norgga Sámemišuvdna) ¶
Oahpaheaddjikoara lávlu, 1976. 1. ráidu gurut bealde: Unni Steinfjell, Oddlaug Vågsås, Åse Ryan, Margot Grimstad. 2. ráidu gurut bealde: Herman Vågsås, Arne Ola Grimstad, Paul Ryan..  ¶
(Govva luoikan Norgga Sámemišuvdna) ¶
Skuvladirektevra Lyder Aarseth gal oaivvildii ahte Sámemiššuvdna dat ain galggai doaimmahit dan skuvlla. Su evttohus dat dagahii ahte departemeanta dohkkehii ja doarjjui skuvlla álggaheami. Skuvla álggahuvvui 1949:s, ja 1951:s besse viimmat fárret iežaset visttiide. ¶
Sámi nuoraidskuvla /álbmotallaskuvla lei doaimmas 1985 rádjái. Sámemiššuvnna dieđuin boahtá ovdan dušše ahte skuvla heaittihuvvui iešguđet sivaid geažil. Čálus Sámi Áigi -aviissas 15.05.1985 gal baicca daddjo ahte skuvllas eai lean doarvái ohccit álggahit skuvlajagi, ja rektor sivahallá dan go lea ásahuvvon nu ollu joatkkaskuvllat.  ¶
Skuvlavisttit bulle 1988:s, muhto huksejuvvojedje fas ođđasit ja skuvladoaimmat álge 1991:s. De ledje áibbas eará bargit das. Ovdal ledje dáččat jođihan skuvlla, muhto dál deattuhedje ahte galge sápmelaččat juohke dásis. Eatnasat ledje gal sápmelaččat, vaikko eai buohkat álggos máhttán sámegiela. Ii buot oahpaheddjiin ge lean pedagogalaš oahppa. Skuvlla guovtti maŋemus jagi molso dávjá jođiheddjiid, ja eará bargiid maiddái. ¶
Vuosttaš jagi ledje valjit oahppit, eatnasat gullevaččat sámi guovlluide. Muhto de čuvvo moadde jagi go ledje hui unnán ohccit. Ollugat ohppiin ledje lullinorgalaččat, muhto ollugat dain ledje sámi sogas ja háliidedje ohcat gullevašvuođaset vuolgaga. Ledje maiddái olgoriikkalaš oahppit. Skuvla lágidii maiddái erenoamáš kurssaid mat eai gullan dábálaš álbmotallaskuvlla oahpuide. Ovdamearkan lea go lágidedje ollu jagiid davvisámegieloahpu ruošša sápmelaččaide. Skuvla heaittihuvvui oalát 2000:s, ja 2009:s vuvddii Sámemiššuvdna visttiid. ¶
Sámi nuoraidskuvlla/álbmotallaskuvlla leat guoskkahan eanet čállosiin Sámi skuvlahistorjjá girjjiin, ee. Hans Lindkjølen, Jon Ole Andersen, Per Edvin Varsi ja Jonar Thomasson 1. girjjis, Johan Tore Eira ja Ellen Turi Guttormsen 3. girjjis, ja Hans Eriksen 6. girjjis. ¶
(Govva luoikan Norgga Sámemišuvdna) ¶
Per Hætta lei beakkán dáiddár Kárášjogas, ja muhtin áiggi son oahpahii Sámi álbmotallaskuvllas čoarve- ja dákteduoji. Dá leat muhtin diŋggat maid son lea ieš duddjon.  ¶
(Govva luoikan Norgga Sámemišuvdna) ¶
Čálalaš gálduin davviguovlluid álbmotallaskuvllaid birra lean unnán guoskkahan dan doaimma ja váikkuhusa mii skuvllain lea leamaš Norgga našuvnna skuvlapolitihka dáfus sápmelaččaid guovdu. Earret go dan erenoamáš dáruiduhttinskuvlla Solhov, de eai leat dán iskkadan mohttege. Sáhttit goitge čujuhit muhtun dovdomearkkaide. Organisašuvnnaid ja eará ovttastumiid skuvllat leat ieža beassan hábmet oahpahusa, leaš dal oskkolašvuođa dáfus dehe politihkalaččat. Dat skuvllat mat ovddidedje Norgga našuvnnalašvuođa, soite bargat dan vel eanet go riikka almmolaš skuvlapolitihkka lei, ja dat álbmotallaskuvllat mat háliide ovddidit sámegiela ja kultuvrra, besse bargat dan buorebut go almmolaš skuvllat. Ledje goitge mearit, nu go skuvladirektevra čujuhii go deattuhii ahte Sámi álbmotallaskuvla ii galgan vuosttaldit dáruiduhttima. Fylkkaskuvllat, main ledje almmolaš eaiggádat, ovddidedje čielgaseappot stáhta skuvlapolitihka. Das ledje goitge maiddái erohusat, ja rektora iežas oaivilat váikkuhedje dávjá eanemusat. Obbalaččat sáhttit dadjat ahte dalá áiggi guottut váikkuhedje hui ollu eiseválddiid politihkkii. ¶
[1] Svein H. Sørensen:  Finmarkens amtsskole 1876 til Svanvik folkehøgskole 1996. Svanvik folkehøgskole 1996. [2] Militeara dáruiduhttima oaidná omd. Finnmárkku lávdegotti, Finnmarksnevnden, doaimmas, geahča Sámi skuvlahistorjá 4 lasáhusain: http://skuvla.info/skolehist/nevnden4-tn.htm. [3] Johannes Reiersen: Skolen i Finmarken. Kortfattet fremstilling av skolevæsenets utvikling i Finmarken fra 1814 til 1914. Hammerfest 1915. Oasit girjjis leat almmuhuvvon Sámi skuvlahistorjá 4.-girjjis. [4] Per Fokstad evttohii 1920-logus sámi álbmotskuvlla ja sámi álbmotallaskuvlla plánaid. Su birra lea čállon eanet Sámi skuvlahistorjá 4. –girjjis. Su álbmotskuvlaplána lea almmuhuvvon oassin dán evttohusas: Innstilling fra Den parlamentariske skolekommisjonen, http://skuvla.info/skolehist/parlkom-tn.htm. [5] Finneforbundet lei Det norsk-lutherske finnemisjonsforbunda oanádusnamma. Go Jens Otterbech lei jođiheaddjin, dagai searvi álggu sámi nuoraidskuvlla vuođđudeapmái. Finneforbundet ja Norsk Finnemisjon manaiga oktan searvin 1925:s, namain Norges Finnemisjonsselskap, ja dat searvi dat álggahii sámi nuoraidskuvlla, Den samiske ungdomsskole 1936:s. (doaim.) [6] Svein H. Sørensena čállaga mielde: Til bedste for Finmarkens ungdom , s. 36–37. [7] Paul Ryan: Folkehøgskolene i Finnmark – med vekt på DSF. I: Fra Havøysund til Alta. Med Øytun folkehøgskole i 75 år. s. 73. Lea mearkkašahtti ahte dán ávvučállagis, mas 19 čálli leat čállán artihkkaliid, de ii leat oktage eará guoskkahan Øytuna sámi bealis. [8] Kåre Skoglund: Med Øytun gjennom 75 år. I: Fra Havøysund til Alta. Med Øytun folkehøgskole i 75 år. s. 12. [9] Hans Baukopa birra lea čállon Jon Ole Andersena muitalusas Sámi skuvlahistorjá 1.-girjjis ja Sámi skuvlahistorjá 4.-girjji interneahtta-lasáhusas. [10] Finnemisjonsforbundet šattai 1925:s oassin Norges Finnemisjon -miššonsearvái, dasto maŋŋil Norges Samemisjon, Det norsk lutherske indremisjonsselskap šattai 2001:s oassin Normisjon-searvvis ja Det vestlandske indremisjonsforbund namma lea 2000 rájes Indremisjonsforbundet. [11] NSM = Norges Samemisjon / Norgga Sámemisuvdna, DSF = Den samiske folkehøgskolen / Sámi álbmotallaskuvla. [12] Den parlamentariske skolekommisjon: Utkast til lov om folkeskolen på landet. Kap. XVI. Skolen i de sprogblandede distrikter. [13] Peter Cornelius Astrup (1887–1984) lei Jølster eret, Sogn og Fjordane fylkkas, ja dáiddár Nicolai Astrupa viellja. Son válddii teologiijaeksámena 1910:s ja sámegieleksámena jagi maŋŋil. Son lei sadjásaš gielddabáhppan Kárášjogas 1911–12, Čuđegietti gielddabáhppan 1912–14, Ivggus 1914–26 ja de Bergenis. [14] Reivvestallan lea almmuhuvvon dán girjji interneahttabáikkis http://skuvla.info/skolehist/astrup-tn.htm [15] Dat lea almmuhuvvon dán girjji interneahttabáikkis. http://skuvla.info/skolehist/finnmpost-tn.htm [16] Paul Ryan: Folkehøgskolene i Finnmark med vekt på DSF. I: Fra Havøysund til Alta. Øytun folkehøgskole 75 år. Øytun 1992  ¶
Eará artihkkalat Sámi skuvlahistorjá 6-girjjis ¶
Mu vásáhusat sámegielain Álttá skuvllain ¶
Artihkal girjjis Sámi skuvlahistorjá 6 . Davvi Girji 2013. ¶
Heidi A. Persen, Smørfjord / Smiervuotna, 2012 (Govva: Samuel Persen Opgård)  ¶
Heidi A. Persen (r. 1963) bajásšattai Stránddas, Reihvági lahka Davvenjárgga gielddas. Vuođđoskuvlla Heidi váccii Honnesvágis ja duojioahpu Sámi joatkkaskuvllas Guovdageainnus. Allaskuvllas Álttás váccii ovdaskuvlaoahpaheaddjioahpu ja lassioahput leat pedagogalaš bargu smávvaskuvlaceahkkái ja erenoamášpedagogihkka. 2012:s son logai sámegiela lohkanbadjeoahpu Sámi allaskuvllas. Heidi lea Álttás orron 1987 rájes. Son bargá mánáidgárddis ja skuvllas, suohkanis ja veahá giellaguovddážis. Su njeallje máná vázzet iešguđet skuvllas Álttás. Heidi muitala vásáhusaid mánáidis sámegieloahpahusain.  ¶
Mu váhnemat leigga sámegielagat, ja ruovttus lei sámegiella, ja nu mun ohppen olu sámegiela. Muhto mun vázzen dárogiel skuvlla ja mus ledje dárogielat ustibat. Sámegiel oahpahus ii fállojuvvon munnje iige mu oappáide ja vieljaide. ¶
Mus leat mánát golmma skuvllas Álttá suohkanis ja das vulget mu eadnevásáhusat. Mu mánáide lea addojuvvon oahpahus «Sámegiella nubbingiellan 3»-fágas (ovdal gohčodedje dan ), nieiddaš lea dađis vázzán «Sámegiella nubbingiellan 2»-fága. ¶
Mun vásihin sámegiela skuvllas mánáide vuohččan 1990:s. Dalle álggii mu boarraseamos bárdni skuvlii. Mun illosin go skuvllas bođii jearaldat ahte dáhtun go sámegieloahpahusa mánnái. Mu mielas lei hui buorre go bártnáš beasai sámegiela oahppat, danin go sihke mu ja bártnáža áhči bearrašat leat sápmelaččat. Bártnáža áhči bearaš lea eret Guovdageainnus. ¶
Jagis 1990 ii dáidán seammá dohkálaš go odne ahte sámegiella lei. Mu bártnáš gárttai olu gullat dajaldagaid nu mo «gos du gápmagat leat?» go manai sámegiel oahpahussii. Dán dili váidalin skuvlii, muhto vástiduvvui ahte «dán skuvllas ii gávdno sápmelaččaid ciellan». Nu šattai dát fáddá jávkosii ja veadjemeahttun digaštallat. Dilli čuzii goit nu sakka bártnážii ahte háliidii heaitit sámegielain. Dávjá son dajai ahte bearaš Guovdageainnus ii galggaše boahtit danin go sis leat gávttit ja dan ii ábuhan oktage oaidnit. Mun fertejin vuollánit áššiin go juo skuvllas ge eai lahkonan dán áššái. ¶
Olu jagiid maŋŋil, jagis 2004, lei fas midjiide sámegieloahpahus áigeguovdil Álttás. Dalle álggii mu nubbe bártnáš Gáiskegura skuvlii. Sus lei sámegiella ovtta mánu. Sus lea veaháš doaibmahehttehus, ja ii lean vejolaš sámegielfága heivehit su dárbbuide. Nu lei sutnje veadjemeahttun oažžut sámegiela skuvllas. ¶
2007:s álggii ges nubbi bártnáš skuvlii. Mun riŋgejin skuvlii dieđihit máná sámegieloahpahussii vuosttaš luohkás Gáiskegura skuvllas. Mun dáhtton ohcanskovi, ja inspektevra dajai ahte in sáhte máná dieđihit sámegieloahpahussii, danin go sis ii leat sámegieloahpahus vuosttaš luohkás. Mun imaštallen dan veahá, muhto jurddašin sámegiela dilli lea sihkkarit rievdan, álo han rivdet áššit. Nuppi jagi dieđihuvvui son sámegieloahpahussii Gáiskegura skuvllas. Munnje lei nu somá go oidnen ahte son lovttii áiggi bures dáin diimmuin. ¶
2010:s álggii mu nuoramus vuosttaš luohkkái Gáiskegura skuvlii. Inspektevra muitalii ahte mu nieiddažis dieđusge lea riekti oažžut sámegiela vuosttaš luohkás, ja lohpidii dan. Dađistaga mun imaštallen eambbo ja eambbo manne mu bártnážis ii lean dat seammá riekti sámegillii, muhto nieiddažis lei. Dán jerren inspektevrras moddii, muhto ii vástiduvvon dasa mihkkege. Seammás mun fuomášin ahte sámegieldiimmut jávke almmá dieđikeahttá munnje áššis. Muhtin oassi diimmuin adnojedje lávlunbottuide, lohkanvahkuide, muhto de muitalii maid bártnaš ruovttus ahte sis ii leat sámegiella. Sámegieloahpaheaddji lei šaddan bargat sadjásažžan eará luohkás. Sámegieloahppit masse oahpahusdiimmuid danin go skuvla geavahii sin oahpaheaddji sadjásaš oahpaheaddjin eará fágaide. Mun gulaskudden Sámedikkis sámegieloahpahusa birra. Sii muitaledje ahte ohppiin galgá leat 2 ½ diimmu sámegiella vahkkui. Mun čállen skuvlii reivve, ja bivden sin čilget ášši ja seammás váiden go sámegieldiimmut massojedje. Skuvla vástidii ahte sii ledje dađibahábut addán ohppiide ilá unnán sámegieldiimmuid vahkkui. Oahppit galge de jahkebealis duohpat dievva diimmuid maid masse čavčča áigodagas. Diimmut maid oahppit masse lávlunbottuide, sadjásaš oahpaheaddjidili dihtii ja nu ain, eai namuhuvvon. Mun ledjen oktavuođas skuvllain máŋgii sámegiela hárrái, ja ohpihii namuhin inspektevrii ahte mu bártnáš ii ožžon sámegiela 1. luohkás, muhto mu nieiddaš gal lei vuoigadis dan oažžut. Mun bivden čilgehusa áššis. Inspektevra bohkosii ja dajai munnje: «– gal don dieđát, ii leat álo sámegieloahpahus 1. luohká ohppiide». Sámediggi lei goit munnje čielgasit muitalan ahte buohkain lea vuoigatvuohta oažžut sámegiela 1. luohká rájes. Sii ávžžuhedje mu váidit, ja nu mun dahken. Mun sáddejin váidaga 2011 giđa. Bealnot jagi maŋŋil ii leat vel suohkan vástidan munnje. Danin lean bággehallan váidit Fylkkamánnái. ¶
Mun in dieđe man olu skuvladiimmuid mu bártnáš lea massán. Olles vuosttaš skuvlajagi ja olu diimmuid 2. ja 3. luohkás go addojedje menddo unnán diimmut. Sis lea leamaš oktahat oahpaheaddji sámegielas. Oahpaheaddjis lei nana struktuvra ja sáddii bargobihtáid ruoktot juohke háve, nu ahte beasaimet čuovvut mielde. Almmatge, go guokte jagi ledje vássán, de ii bártnáš lean olus oahppan. Sáhtii leat ovtta ja guokte lávlaga, dahje ovtta vearssa. Mun fuomášin ahte sámegieldiimmut jávke diibmoplánas go skuvllas lei lávlunboddu, mátkemohkážat, lohkanvahkut dahje go lei eará mii galggai dahkkot. Nieiddaš oahpai maid hui unnán. Su mielas sámegiella dađistaga šattai váttisin. Mun ságastallen dán birra oahpaheddjiin, ja su oaivil lei ahte mu nieiddaš sáhttá heaitit sámegielain. ¶
Mu mielas ii oro skuvla oaidnimin sámegielfága nu dehálažžan go eará fágaid skuvllas. Dat mii gullá sámegillii, ii leat oidnosis guđege láhkái, ii ohppiidbargguin dahje teŋŋegiin go skuvllas leat čájehallamat. Dalle go váiden ahte sámegieldiimmut jávket lávlunbottuide, álge oahpaheaddjit sámegielohppiid diktit lávlut sámegillii lávlunbottus ja dasa attán ánssu. ¶
Ruovttubargu sámegielas nubbin giellan, Áltá 2012.  ¶
(Govva: Heidi Persen) ¶
Mu nieiddažis lea leamaš vuostemiella sámivuhtii. Son ii hálit gávtti, ii gápmagiid dahje eará. Su mielas ii lean buorre go mun vázzen gávttiin. Sis lei sápmelaččaid birra fáddá skuvllas. Son beasai luohkkálanjas muitalit sámi ivnniid birra, ja dan máhtii dušše son. Son lea áidna iežas luohkás geas lea sámegiella. Eahkedis lei son dainna movttet, ja savkalii munnje: – «eadni, oza mu sámeskuovaid». Ja son háliidii ahte mun galggan sutnje gođđit sámebusira ja gahpira. Nuppe beaivvi moai ozaime gápmagiid, ja son viegadii daiguin stobus. Skuvlii manadettiin dajai «Ja mu gákti galgá leat ruoksat!» ¶
Buot rievddai dan beaivvi go beasai muitalit sámi ivnniid ja oaččui movtta das maid máhtii ja gii son lea. ¶
Dađistaga lea skuvla buorebut láhčán dili. Dál orru mannamin buorebut, muhto mun lean gártan hui olu vuorjat ja váidalit. ¶
Álttás gártet mánát lonuhit skuvlla dađistaga go sturrot. Joganjálmmi skuvla čájehuvvui leat hui váttisin sámegiela ektui. Nubbi boarráseamos bárdni álggii sámegielain 5. luohkás doppe. Mun in goassege beassan oaidnit makkárge plána in ge ovttage girjji. Go jerren de dadje ahte sii barget «neahtas». Moai ean goassege oaidnán bargobihtáid dahje makkárge árvvoštallama. Mu bárdni ii oahppan sámegiela dan guovtti jagis go Joganjálmmi skuvllas váccii. ¶
Go mu nubbi bárdni sirddii dohko, de son oaččui girjji, muhto in leat goassege oaidnán čálalaš bargguid. Oahpaheaddji lea dávjá eret, ii boađe sadjásaš oahpaheaddji ja midjiide eai dieđit ahte oahpahus massojuvvo. Vahkkoplánas ii leat mihttoplána sámegiela várás nu mo eará fágain. Mun lean váillahan ja jearahan sámegiela jahkebealplána ja mihttoplána. De lean ožžon mihttoplána soames vahkuide, muhto hui dávjá ii leat plána. Dáhpáhuvvá dávjá ahte bártnáš ii oaččo dieđu ahte lea sámegiella ja nu son massá diimmu. Máŋgii lean mun skuvllain ja skuvlakantuvrrain dán váldán ovdan. Munnje lohpiduvvo massojuvvon diimmuid duohpat ja ahte galgá leat plána, muhto ii dáhpáhuva mihkkege áššis. Joavkkus leat dušše 4 oahppi. Golmmas sis eai leat boahtán go sis lea joavkobargu maid galget bargat. Go mu bártnáš boahtá sámegieldiibmui, de ii leat dábálaš oahpahus, muhto galgá čohkkát PC ovddas iešheanalaččat, ja oahpaheaddji fas bargá iežas áššiid PC ovddas. ¶
Mun beroštan das ahte mánát dovdet iežaset oadjebassan dasa geat sii leat ja sin identitehta dáfus. Bajásšattadettiin mun ieš ohppen skuvllas dušše boazodoalu birra ja ahte sápmelaččat orrot duoddariin. Munnje bázii guorosvuohta, mii leimmet sápmelaččat, muhto min birra ii daddjon mihkkege, mii eat lean oidnosis. Danin dieđán man mávssolaš lea dat ahte ii dušše ruoktu, muhto maiddái skuvla doarju mánáid identitehta. ¶
Mun dađibahábut vásihan ahte mu mánát muosáhit juste dan seammá maid mun ieš muosáhin mánnán. Dát guoská buot skuvllaide. Doppe ohppet boazodoalu birra ja ahte sápmelaččat orrot Guovdageainnus ja Kárášjogas. Dat diehtu lea servodatfágagirjjiin, ja maid sáhteš olmmoš vuordit oahpaheddjiin? Oahppit eai oahpa iežaset duogáža birra, ja dovdet iežaset vierisin oahpahusas. ¶
Sámegielas ii leat dárkkistanortnet mas iská maid mánát leat oahppan, dahje man dásis sii leat fágalaččat. Dát oahpahus lea áibbas bearráigeahču haga, vaikko leat ruđat mat mannet njuolga dán oahpahussii. Mu mielas lea rahča čađat gaskka oažžut diimmuid nu ahte sáhtášii šaddat albma oahpahus, oažžut bargobihtáid mánáide nu mo eará fágain, oažžut máhcahuvvot dieđuid ja ovttasbargu fága hárrái. Mun han oainnán ahte mánát eai oahpa giela. Vuosttažettiin leat ilá unnán diimmut, nuppádassii lea sámegieloahpahus dušše čadnon girjjiide ja gihppagiidda. Sis eai leat doarvái diimmut nu ahte sáhtášedje oažžut praktihkalaš bargguid, nu mo duoji dahje eará bargguid maidda čatnet giela. ¶
Mu nubbin boarráseamos, geas ii lean sámegieloahpahus go lei váilevaš heiveheapmi 1.–5.luohkás, oažžu dál nuoraidskuvllas sámegiela. Sus lea gihpa mii gullá 1. luohkkái. Mun vurjen ja maŋŋil son oaččui girjji mii lea heivehuvvon álgodássái nuoraidskuvlla várás. Čájehuvvo ahte son lea giellačeahppi, muhto son ii oahppan sámegiela go lei 5.–6. luohkás Joganjálmmi skuvllas go son čohkkái dušše PC ovddas. Mun oainnán man mávssolaš lea ahte skuvla sádde bargobihtáid ruovttubargun, ja minddarnai lagada váhnemiidda dieđuid máná fágalašvuođas. Váhnen han hálida máná doarjut ja hárjehit gokko ain dárbbašuvvo. Maiddái nuoraidskuvllas báhcet sii oahpaheaddji haga ja eai oaččo sadjásaš oahpaheaddji. ¶
Mun lean ieš lohkan sámegiela vai čeahpun sámegielas. Dál logan lohkanbadjeoahpu Guovdageainnus. Sávašin čeahpput sámegielas vai giela oahpan eambbo go dál ja beasan hupmat mánáiguin. ¶
Vaikko mu ruovttus lei sámegiella ja mun ohppen muhtin oasi, de lean unnán geavahan giela hupmamii rávisolmmožin. Eai leat leamaš sámegielfálaldagat. Eai ovdalgo 1993:s, dalle oidnen ahte lei sámegielkursa. Mun dieđihin dasa. Mun fuomášin ahte máhtten eambbo go Davvin 1-girji, muhto čuvvon kurssa goitge. Álttás lea leamaš hui váttis lohkat sámegiela go eai leat fálaldagat viidásit go Davvin 1- kursa. Easka 2011:s beasaimet váldit eksámena Álttás ja nu beassat viidáset lohkat sámegiela Guovdageainnus. ¶
Mun sávašin gávdnot giellafálaldaga Álttá allaskuvllas, danin go oallugat háliidit oahppat sámegiela. Sámegiella galggašii leat sierra fágafálaldat sidjiide geat vázzet ovdaskuvlaoahpaheaddjioahpu, oahpaheaddjioahpu ja nu ain. Mus alddán lea earalágan allaskuvlaoahppu Álttás ja váilu sámegiella. Go dan galggan lohkat, de ferten johtit Guovdageidnui. Dat váddudahttá dili go mánát leat ruovttus, ja divruda maid. Dat dagaha ahte oallugat eai álgge ohppui sámegiela oahppat. ¶
Sámegiella ii oro nu dehálaš fága go eará fágat. Skuvla orru jurddašeame ahte ii leat jur nu dehálaš, ii ge oainne ahte fága hukse progrešuvdnii. Dát lea hui oidnosis čakčat go skuvllat álget. Buot eará fágat bohtet johtui fargga, oahppit ožžot girjjiid, muhto sámegieloahpahus sáhttá ádjánit 2–3 vahku ovdalgo boahtá johtui. Mun lean vissis dasa ahte eará fágas ii livčče dát dohkkehuvvon, ii datge ahte oahpaheaddji jávká ja sadjásaš oahpaheaddji ii váldo, ja ahte váilot plánat ja váilu dieđuid máhcaheapmi. ¶
Go lean leamaš oktavuođas skuvlakantuvrrain Álttás, de sii leat hui positiivvalaččat ja dáhttot njulget áššiid. Muhto sii eai oro olaheame áššiiguin dobbelii. ¶
Mun lean eará váhnemiiguin ságastallan dáid áššiid, ja maid earáin leat seammalágan vásáhusat go mus. Maiddái váhnemat geaid mánát leat doaimmashehttejuvvon, leat gártan guođđit iežaset mánáid sámegielfága. Skuvla berrešii servodatovddasvástádusa atnit sámegieloahpahussii nu mo eará fágaide. Eai galggaše váhnemat dárbbašit noađuhuvvot čađat gaskka ja gozihit ahte mánát ožžot dan oahpahusa masa sis leat vuoigatvuohta. ¶
Eará artihkkalat Sámi skuvlahistorjá 6-girjjis ¶
Vásáhusat ja jurdagat Sámi ofelaš-barggus ¶
Artihkal girjjis Sámi skuvlahistorjá 6 . Davvi Girji 2013. ¶
Elle Sofe Henriksen. (Govva: Sámi ofelaččat)  ¶
Elle Sofe Henriksen (r. 1984) lea bajásšaddan Ávžžis, Guovdageainnus. Son váccii vuođđoskuvlla Guovdageainnus ja joatkkaskuvlla Álttás ja Romssas. Son lea lohkan dánsadáiddárin Laban skuvllas Londonis ja koreográfan Dáiddaallaskuvllas Oslos. Son bargá dánsadáidagiin. Skuvlajagi 2006/07 son searvvai Sámi ofelaš-prošektii. Dás muitala veaháš dan birra.  ¶
Ofelašprošeakta álggahuvai jagis 2004. Bargo- ja searvadahttindepartemeanta ruhtada prošeavtta ja Sámi allaskuvla doaimmaha dan. Ofelaččat čuvvot oahpu Sámi allaskuvllas ja válmmastuvvet doaibmat sámi ofelažžan. Oahppu veahkeha addit oktasaš vuođu. 2007 giđa mearriduvvui ahte Ofelašprošeakta šaddá bistevaš doaibman. ¶
Golbma sámi nuora iešguđetge sámeguovllus ja duogážin mátkkoštit skuvllain miehtá Norgga ja muitalit sápmelaččaid birra. Ulbmil lea alidit ohppiid máhtu sápmelaččaid ja sámi servodaga birra ja hehttet ovdagáttuid. ¶
Mun ledjen sámi ofelaš skuvlajagis 2006/2007 ovttas Anne Silja Turiin Divttasvuonas ja Mats Jonas Pavalliin Fuoskkus eret. Mii galledeimmet lagabui 40 skuvlla, dasa lassin čuovuimet semináraid, konferánssaid, dilálašvuođaid, ja finadeimmet museain ja giellaguovddážiin. Muhtin konferánssas beasaimet leat čoahkkinjođiheaddjin ja mielde digaštallanpanelas. ¶
Dáid vásáhusaid vuođul lean ožžon juogalágan gova makkár máhttodássi sámi kultuvrra birra lea ohppiin Norgga skuvllain. ¶
Ovdal go ofelaččat álget earáid oahpahit, de galget vuos ieža oahppat. Sámi allaskuvlla fága  addá 15 oahppočuoggá ja heive ofelaččaide hui bures. Kurssa oahpahusgiella lea dárogiella. Kursa bistá sullii 5 vahku ja sisttisdoallá máŋga fáttá. Mun namuhan sámi historjjá, sámi politihka, boazodoalu, sámi dološ oskku, duoji, mii lea kultuvra, mo ovdanbuktit, mo mediain hupmat, mo čállit preassadieđáhusa, mo atnit jiena ja gorutgiela ovdanbuktimis. ¶
Kurssas ledje sihke logaldallamat, ovdanbuktimat, galledit sámi ásahusaid ja čálalaš bihtáid bargat. Go 5 vahku golihit, de galgá gárvvistit čálalaš barggu. Oahpu loahpas lea guhkes čálus ja njálmmálaš eksámen. Eksámena váldin lea eaktodáhtolaš. ¶
Hui miellagiddevaš áigi lei go mii, golbma ođđa ofelačča, hábmiimet ovdanbuktima searválaga. Álggos lei mis bargun smiehttat ja guorahallat maid mii áigut muitalit ja árvvoštallat maid norgga nuorat dárbbašit diehtit. Lei lunddolaš ovdanbuktit norgga skuvllaide daid maid oahpus oahpaimet, muhto mii aniimet maid ovdamearkkaid iežamet duogážiin. Ovdamunni lei go mii leat nuorat, ja galgat muitalit eará nuoraide. ¶
Logaldallamiid mii gárttaimet rievdadallat dađistaga prošeaktajođiheaddji rávvagiid mielde, muhto maid vásáhusaid vuođul maid luohkkálanjain oahpaimet. ¶
Buot ofelaččat: Elle Sofe Henriksen, Anne Silja Turi ja Mats Pavall  ¶
(Govva: Sámi ofelaččat 2006/07) ¶
Mats Pavall muitala joatkkaskuvlaohppiide.  ¶
(Govva: Sámi ofelaččat 2006/07) ¶
Jus galggan obbalaččat jurddašit makkár máhtto dássi skuvlla ohppiin lea sápmelaččaid birra, de dajan ahte ii oro leamen nu beare olu máhttu, muhto lei beroštupmi. Dieđusge lei earru báikkis báikái, luohkás luohkkái ja maiddái oahppis oahppái. ¶
Mii leat leamaš mánáidskuvllain, nuoraidskuvllain, joatkkaskuvllain ja maiddái allaskuvllain. Mii leat deaivvadan 10 jahkásaččaiguin 4. luohkás mánáidskuvllas gitta rávisolbmuiguin allaskuvllain, ja mii leat doallan sullii dan seamma logaldallama buohkaide. Vaikko galggašii jáhkkit máhttodási leat arvat badjelis allaskuvllas go mánáidskuvllas, de ii orron goit nu dilli sámi kultuvramáhtu hárrái, nu mo mun lean oaidnán. ¶
Mii oaččuimet máŋggalágan gažaldagaid skuvllain, sihke ohppiin ja oahpaheddjiin. Dá leat 10 ovdamearkka. Gažaldagaid lean jorgalan sámegillii dán čállosis. – Mii bat luohti lea rievtti mielde? – Lea go buohkain lohpi bidjat dahje ráhkadit luođi? – Leat go sápmelaččat inuihtat? – Leat go sámi čoahkkebáikkit lullin min riikkas? – Lea go lossat leat sápmelažžan? Amma fertebehtet hui olu bargat vai bissu din kultuvra? – Čuovvubehtet go dii sápmelaččat sámi dološ oskku dahje oskkoldaga? – Lea go du váhnemiid mielas dohkálaš jus don náitalat olbmuin gii ii leat sápmelaš? – Gávdnojit go sámi ruđat? – Vuodjibehtet go skohteriin go vuolgibehtet guossái? – Mii lea erohus dajaldagain  ja ? ¶
Muhtin dain vuosttaš mátkkiin, lei mis heajos vásáhus. Dan skuvllas deaivvadeimmet eahpevuoiggalaš láhttemiin min vuostái. Oahpaheaddjit álge jearahit gažaldagaid maidda eat lean ráhkkanan. Manne sápmelaččaide galgá sierra stáhta? Maid mii sápmelaččat duođas áigut? Dasa lassin vázze olggos sisa klássalanjas, čužžo min ovddas go leimmet logaldallamin. Mii bođiimet dakkár unohas posišuvdnii, gos fertiimet bealuštit, eat dušše iežamet, muhto buot sápmelaččaid, sámedikki ja lágaid. ¶
Dalle mii issorasat hirpmahuvaimet, muhto liikká čađaheimmet ovdanbuktima. Mii dajaimet dan mii duohta lea, ahte sápmelaččat eai gáibit sierra stáhta ja vuoigatvuođaid birra mis ii leat vuođđu digaštallat singuin. ¶
Maŋŋil dien leat vásihan unnibuš heajos vásáhusaid máŋgga báikkis. Ollu jurdilmeahttun gažaldagat, oahppit ja oahpaheaddjit leat njálmmálaččat botnján nuppeládje dan maid mii muitalit, duššin dáhkan min dieđuid. ¶
Dieđusge dat lea vuordimis ahte vásiha veahá ovdagáttuid go lea ofelaš, dan dihte han lea ásahuvvan dat doaibma. Mun iežan bealis in lean ráhkkánan dasa. Juohke ofelašjoavkkus galggašii gárvves plána mo bargat jus vásiha unohas láhttemiid go ofelašbarggus. Mo galgá reageret, maid galgá dadjat juste dalle ja das? Diet plána ii lean mis. ¶
Sámi allaskuvlla oahpus livččii deaŧalaš hupmat mii lea dohkálaš láhttenvuohki ja mii ii leat. Goas jorret kommentárat, bogostagat, logaldallama botkemat ja unohas gažaldagat rasisman? Man guhkás galget ofelaččat gierdat dakkáriid ja mo dustet ja suddjet iežas jus vásiha rasismma dahje unohas vásáhusaid? ¶
Mii vásiheimmet man unnán oahpaheaddjit dihtet sámi historjjás ja dálá dilis. Oahpaheddjiiguin orui dakkár ipmárdus ahte sis ii leat vejolaš lohkat sámi kultuvrra birra. Ahte sámi kultuvra lea nu earenoamáš ja váttis, ahte sii eai sáhte oahpahit dan birra. Jearaldahkan mus bázii manne oahpaheaddjit, geat galget leat oahppavaš olbmot, doivot dan? Leat go mii sápmelaččat ieža dahkame iežamet nu erenoamážin ahte earát eai oba duostta ge lahkonit fáddái? Mu dieđu mielde dan áigge leat olu buorit girjjit sápmelaččaid birra ja maiddái olu diehtu interneahtas. ¶
Nubbi bealli maid vásihin ofelašdoaimmas lei ahte muhtin boarráset oahpaheddjiin ledje ovdagáttut sámiid vuostá, eanet go ohppiin, nuorra olbmuiguin. Hui čalbmáičuohcci lei maid ahte dakkár oahpaheaddji, geas ledje ovdagáttut sápmelaččaide, lei gievra báidnit ohppiid iežas gáttuiguin. Danin leage hui deaŧalaš ahte dálá oahpaheaddjit ožžot liigeoahpu sámi kultuvrras. ¶
Anne Silja Turi čájeha gávttiid ja muitala.  ¶
(Govva: Sámi ofelaččat 2006/07) ¶
Panelaságastallan semináras Oslo allaskuvllas 01.06.2007, mas ovdanbuktojuvvui Máhttoloktema sámi sisdoallu ja ressursagihpa Gávnnos. Gurut bealde: Matilda Burman, Oahpahusdirektoráhta, Kevin Johansen, Fylkesmannen i Nordlándda fylkkamánni, Julie Eira, Sámediggi, ofelaččat Mats Pavall, Anne Silja Turi og Elle Sofe Henriksen, Sissel Østberg, Oslo allaskuvlla dekána.  ¶
(Govva: Sámi ofelaččat 2006/07) ¶
Oahpaheaddjioahput birra Norgga, doppe ii leat vel otne ge geatnegahttojuvvon oahpat sámiid birra. Mo de galgá loktet máhtu sápmelaččaid birra, jus dat ođđa oahpaheaddjit geat dál gazzet oahpu eai oahpa maidege sámiid birra? ¶
Ofelaččat leat galledan oahpaheaddjioahpu allaskuvllain jagis 2006/2007. Dat áigebodda mii mis lei singuin, dat lei visot maid dat oahpahedje studeanttat ohppe sámiid birra, ja sii eai lean geatnegahtton boahtit ge min logaldallamii. ¶
Dál leat 3 ofelačča. Áibbas čielggas ahte golmmas eai olle mátkkoštit juohke báikkis ja juohke skuvllas olles Norggas, sii eai olle oahpahit buot ohppiid dain skuvllain gos sii fitnet ge. ¶
Ofelašdoaibma akto ii sáhte leat dat mii galgá loktet máhtu sápmelaččaid birra Norgga álbmogis. Oahpaheaddjistudeanttat fertejit oahpat oahpahit sámiid birra, dálá oahpaheaddjit fertejit oažžut oahpu sámiid birra, oahppogirjjiin ferte leat rievttes ja ođasmahttejuvvon diehtu sámiid birra. ¶
Galggašii leat nu ahte oahppit leat oahpan sápmelaččaid birra skuvllas, ja Ofelaččaid deaivvadeamis ožžot liigedieđuid ja ipmárdusa mo nuorra sápmelaččat ellet. ¶
Mun sávan ahte departemeanttas lea áigumuš viiddidit ofelašdoaimma, ja ahte sis lea ollislaš plána mo loktet máhtu sápmelaččaid birra Norgga álbmogis. Go dan máhttu dat hehtte ovdagáttuid ja suhtu sámiid vuostá. ¶
Lea hui buorre go geahččaluvvo bargat vai loktejuvvo máhttu dáččaid gaskkas. Mu mielas orru leamen seammá dárbbašlaš sámiid gaskkas maid oažžut oahppat nuppiid sápmelaččaid birra. Iežan skuvlavázzimis, nu daddjon sámi skuvllas, in leat oahppan doarvái julevsámiid ja lullisámiid birra, ja dađi unnit eará sámi suopmanguovlluid birra. Maiddái davvisámi guovllu mearragáttiin leat oasit sámi kultuvrras mat roahkka sáhtáše buorebut loktejuvvot oahpahussii. ¶
Sámi kultuvra lea álo leamaš ja lea ain máŋggabealat. Sápmelaččat eai ábut ieža báidnojuvvot stuoratloguservodaga jurddašanmállii das mii sámi kultuvrra sisdoallu lea. Ja doaivut ahte sámi kultuvra lea dušše nu mo su šaddan báikkis. ¶
Lea deaŧalaš ahte sámi oahppit ožžot skuvlla bokte oahpu iešguđetge sámi guovlluid birra ja makkár dilálašvuohta iešguđetge sápmelaččain lea. Go mii dárbbašit maid sámi servodagas dieđu ja máhtu bokte hehttet ovdagáttuid nubbi nuppi vuostá. ¶
Mun vásihin ja ohppen olu ofelašbarggus. Lea váttis dušše ovtta ášši váldit ovdan, daningo ledje máŋga beali mat oktiibuot dahke ahte lei issoras miellagiddevaš jahki. ¶
Lei buorre alit dásis oahppat sámi historjjá birra. Mun in báljo leat gártan ovdal gostege oahppat sámi historjjá, dihten dušše veahá. Go galgá earáide muitalit muhtin fáttás, de ferte ieš hui bures diehtit fáttá birra. ¶
Mu bargoustibat leaba maid munnje oahpahan hui olu, julevsámi ja bihtánsámi guovlluid birra. Munnje lea heahpat mieđihit, ahte mun in diehtán báljo maidege eará sámeguovlluid birra. Ofelašdoaimmas mun bessen deaivvadit ja maid oahpásnuvvat sámiide eará guovlluin go dušše Guovdageainnu birrásis. Dat oahpahii munnje ahte leat olu seammaláganvuođat min duogážiin, muhto leat maiddái muhtin earálágan dábit ja vuogit. ¶
Ovdanbuktimat maid ledje stuora oahppa. Ovdanbuktit logaldallama ovdánahtii mu ja mun hárjánin duostat vástidit ja jođihit. ¶
Vásáhusat ofelašbarggus leat ávkkálaččat boahtte áigái. Mun mátkkoštan ollu, ja deaivvadan ollu olbmuiguin geat eai dieđe maidege sápmelaččaid birra. Mun lean ovdal atnán beanta unohassan go mus vurdojuvvo ahte galggan máhttit visot sámiid birra, Sámedikki ja vuoigatvuođaid birra. Go lean leamaš sámi ofelaš, de lean hárjánan gieđahallat dien, ja dat ii šat diet vuorjja mu. ¶
Sámi ofelašprošeavttain beassat mii gilvit varas dieđuid sámi kultuvrras norgga nuoraide. Sámi ofelaččaid vásáhusat jagis 2006/2007 čájehit man máŋggalágan gažaldagat norgga nuorain leat sámi kultuvrra ja diliid ektui. Somá lei vásihit man stuora beroštupmi nuorain lei diehtit iežaset álgoálbmoga birra, ja man olu buriid gažaldagaid sii ovdanbukte. Jáhkán maiddái ahte ollu gažaldagat livčče maiddái sámi nuorain nuppiid sámi guovlluid birra, go dássážii lea unnán dakkár oahpahus vuođđoskuvllas. ¶
Sámi ofelašprošeakta lea bistevaš doaibman ásahuvvon. Dat addá buori doaivvu ahte máhttolokten aliduvvo sámi giela ja kultuvrra birra miehtá Norgga ja sávvamis maiddái davviriikkaide. Sávaldat livččii ahte ofelašprošeavtta fuomášumiid buvttehit oahpaheddjiide liigeoahpahusa fáttáin mat loktejit máhtu ja dieđu, vai máhttolokten skuvllain šaddá duohtavuohtan, iige beare sátnin politihkalaš oktavuođain. Oahppogirjjit leat maid mielde gilvime dieđuid. Danne daid berre dárkkistit vai boasttu dieđut eai beasa sajáiduvvat ja šaddat duohtavuohtan. ¶
Obbalaččat lean hui duhtavaš dainna jagiin go bargen sámi ofelažžan. Dat vásáhusat ja máhttu maid lean háhkan, lea ávkin munnje. Heajos ja buorit muittut leat mielde hábmeme mu olmmožin. Amma hal dat leage dat maid áhkkorohkki lávii dadjat «olmmoš oahppá guovttesoabbái»? ¶
Eará artihkkalat Sámi skuvlahistorjá 6-girjjis ¶
Muhtun feaskáris, muhtun lanjas, muhtun nieida ¶
Artihkal girjjis Sámi skuvlahistorjá 6 . Davvi Girji 2013. ¶
Anne Wuolab, Likšu, 2010 (Govva: Pia Sjögren)  ¶
Anne Wuolab (Ánddáid Ánne) lea riegádan 1970:s Áhkkánjárggas (Narvikas) ja bajásšaddan Bálágis, gos su bearaš bargá boazodoaluin. Son váccii mánáidskuvlla Bálágis, nuoraidskuvlla Tromssa sámeskuvllas, joatkkaskuvlla Tromssas ja lea lohkan journalistaoahpu Oslos, davvisámegiela ja feministtalaš jurddašeami Upmis ja álgoálbmotdiehtaga Sámi allaskuvllas. Son lea kulturjournalista, ja lea earret eará leamaš mielde álggaheamen Gába-čállaga. Dál son orru Likšus (Lycksele) Ruoŧa bealde ja jođiha iežas fitnodaga ja duddjo sániiguin. Dá son muitala iežas vásáhusaid nuoraidskuvlaoahppin Tromssa sámeskuvllas ja internáhtas.  ¶
Mun heŋgen guhkes láseliinniid. Dat galgaba juohkit lanja guovtti oassái. Nuppi oasis galggan leavssuid lohkat ja oađđit, nuppi oasis fas basadit. Internáhtalanjas lea basadanbáiki, skábe, seaŋga, seaŋgabeavdi, čállinbeavdi ja stuollu. Seainnit leat vielgadat, ja dáhkki maid. Láhtti lea ránis ja ođas. Latnja lei guoibmái vaikko láseliinnit eai leat miela mielde. Alit liinnit láses eai oro šat heivemin go heŋgen daid guhkes vilges liinniid gasku lanja. Dain lea vel stuora ruoná hearvvat. Ná, mo eará ládje sáhtán dáhkat dan 10 njealjádasmehter sturrosaš lanjas? Mus viimmat lea sierra latnja ja beasan čiŋahit juste nu go miella ain sihtá. Dássážii lean juogadan lanja eará nieiddaiguin. De ii lean sáhka maid mun háliidan, de ferte dušše soabahallat ja juogadit beivviid ja ijaid – vai bálle leavssuid lohkat. ¶
Mun čuojahan Culture Club kaseahta ja darvvihan pláhkkahiid main lea Boy George, Duran Duran ja Paul Young govat. Young lea áidna dain dievdoartisttain geas lea dievdohápmi ja -ámadeadju. Son ii stoaga androgynitehtain. Son lea maid dat áidna «mu artisttain», gii ii lávllo pop. Son lávlu soul. Váibmu jur cuovkana guladettiin su lávlagiid. Su musihkka gullo dušše dalle go lossamiella deaddigoahtá ja go váivi ja negatiiva jurdagat levvet millii. Son čierru muinna ovttas go roaves jienain lávlu bahča ráhkisvuođas. Nu dovdo goit. Su lávlagiin liikon eanemus . Diet lávlla lea mu birra, jurddašan álo. Lea nie go jođán ruovttu ja skuvlla gaska ja ealán guovtti kultuvrras. Ja go in leat šat mánná, muhto aŋkke in ollesolmmoš, ja vel mu stuorámus sávaldat ja ohcaleapmi; leat sihke nieida ja bárdni oktanaga. ¶
Mun heŋgen vel maŋemus pláhkkaha. Lea Cindy Lauper govva. Mun lean báidnán vuovttaid seammá ruoksadin go son. Ledjen su gova váldán mielde vuoktačuohppi lusa ja bivdán seammálágan ivnni ja hámi . – Don leat oalle tøffa dál, logai vuoktačuohppi. Son orru duđavaš iežas bargguin. Mun oidnen ahte ivdni ja frisyra ii gárvvohan mu. Muhto in beroštan. Mus lea ivdnás fuolpu, ullobuvssat, lestat ja joggeskuovat. Ullobáidi lei dego rákkas ja lean ieš gođđán dan loahpaláiggiiguin. Jua, mun gal heiven dien freak-gárvodanmállii. ¶
 lávllun ovttas Boy George:in. Mun dánssun reggaetávttain. Lean nu duđavaš go lea iežan latnja. Dál beasan dánsut goas háliidan ja biehttalit luoitimis earáid látnjii go dange háliidan. Dovdo dego máilbmi fas lea mu ustibin šaddamin. Mun geahpedan musihka veaháš, ja čorgestaddan biktasiid duolvabivttassehkkii. Dat lea luoddaneamen ja áigi livččii bassaladdat. Muhto ii vuos. Dál áigon vuos navddašit iežan lanja ja oktovuođa. Mun čohkkedan seŋgii ja geahčadan pláhkkahiid ja mo lanja lean hábmen. Dás sáhtán orrut. ¶
Mun ledjen beannot jagi orodan internáhttaskuvllas. De manai bures. Mun liikojin dábiide, nu go árrat lihkkat iđđes ja juohke iđida bures boradit valljodagas: láibbit, yoghurt, vuosttát, biergosuvllit, šattut, mielkkit ja máihllit. Ja skuvla lei nuppi viesus, ii lean vázzingaskage. Iige dárbbašan muitit skuvlagirjjiid lávkii coggat. Bottuin gearggai viežžat leaksobihtáid, čállosiid ja skuvlagirjjiid. ¶
Skuvla lei álki, mu mielas. Mun liikojin buot fágaide, ii lean fal mihkkege skuvlabargguid mii dolkadahttii. ¶
Muhtumin rahčen bihtáiguin ja muhtumin medden. De gal čuozai iešdovdui, mun han galgen leat perfeakta. Mun han galgen leat buoremus, čeahpimus ja čeavlái. Mun han gal birgen! Mun baicce moddjájin go bártidin, go de bessen leat ráfis. Mojit ledje mu vearjjut ja vel suodji go iešluohttámuš gárgidišgođii. ¶
Muhtun beivviid in gillen maidege. Inge háliidan oahppat. Mun eahpidin iežan attáldagaid ja lohkanoaivvi. Mun in jáhkán iežan leat mange veara, navden ahte ii giige beroštan mus. Gii liiko doavkái, gii liiko heahttái, gii liiko munnje? Diekkár beivviid sáhtášin jávkat, go gii ohcalivččii? ¶
Vánhemat fertejit ráhkistit mu, mun lean sin nieida. Muhto gii eará berošta? Vieljat, oappát? Maiddái sii bákkus ráhkistit. Muhto gii skuvllas? Dáppe ii oktage fuomášivčče jus jávkkašin. ¶
Nu go diet bárdni. Diet gii bargá musihkkagávppis gilis, dieppe gos dávjá burggán ođđa musihka. Son lea sihke ustitlaš ja veahkkái. Son lea fuobmán makkár musihkkii mun liikon ja árvala dávjá skearruid. Oaidnágo son mu? Oaidnágo son mu nieidan, ii ge kunddarin? Ledjego su nástečalmmit ja geahčastagat signálat ahte livččen moarselágan? Ii, son sihkkarit lea gávpeolmmái ja áŋgir vuovdit skearruid. Mun de galmmihan iežan. In jienat olus. Hilgugoađán ja lean tøffa, nu go vuoktačuohppi logai. ¶
Beaškkeha fáhkka. Kaseahtta bisánii. Mun suorganan. Čohkkádettiin seaŋggas oainnán mánáid viegadeame stoahkanšiljus. Čuorvun lea ja eallin. Muhtun sugada garrasit. Lea čáppa čakčadálki. Fiertu ja ruški herve muoraid ja suinniid. Mánát galget leat olgun boradanáigái. Go roŋke čuodjá de mii mánát ja bargit čoahkkanit boradanlatnji mállásiidda. ¶
Juste go čuožžilan molsut kaseahta čuojanasas, de boŋkila seaidnái. Ja oktii vel. Mun mojohalan. Lea Márjá ránnjálanjas. Son bálku matematihkkagirjjiid seaidnái. Mun vázzilan su latnjii. Son čohkká čállinbeavdeguoras ja njaŋgá stuolus. ¶
– Dárbbašatgo veahki, jearan mun. ¶
– In, vástida Márjá. Son lea duskkis. ¶
Mun oainnán Márjá ii fuola veahkis. Muhto mun vieččan girjjiid láhttis ja ozan bihtáid maiguin lea bargamin. Čohkkedan seŋgii ja oainnán girjjis mainna bártida. ¶
– Manne galgat oahppat buotlágán golmmačiegaid, njealječiegaid, areálaid, volymaid ja eará duššiid? Márjá lei ain duskkis. ¶
– Daid čovdosiid ferte dušše oahppat, dajan mun vuollegaččat. ¶
Skuvlaoabbá lea boarka ja dovddan dávjá iežan unnin go son duoldá. Mun maid háliidivččen duldet. Suhttat. Čájehit ja gullot go dovddan eahperehálašvuođa. Muhto mu suhttu lea jaskes ganjal ja Márjjá suhttu lea fámolaš boršu gorži. Mun lahkonan čállinbeavddi ja lebben girjjiid. Mun bagadan čovdosiid, čájehan mo árvvoštallat bihtáid ja rehkenastit daid. Mun geahčan go bargá. Son čállá jođánit ja sihkkarit. ¶
– De gergen leavssuiguin, dadjá Márjá. Son mojohallá munnje ja lea duđavaš. Márjá berrešii leat duđavaš. Son lea čeahppi, mu mielas. Son duostilit ákkastallá diimmuin ja lea viššalis oahppi. Ja álo fávru. Jurddaš, son sáhttá čilget masa ii liiko, nu go mállásiidda dahje bivttasmotii. Mun in jáhke mun goassege lean oaidnán Márjjá fasttit gárvodan dahje ártegit beaskidan vuovttaid. ¶
- Mun lean beatnatbiigá veaigin, vuolggášitgo mielde, jearrala Márjá. Dan gal háliidan, ja nu de šiehtadalle deaivvadit maŋŋel mállásiid. ¶
Mun vázzilan tv-latnjii. Hakso várás gáffe. ¶
– Siđatgo gáfe? jearrá Ingrid, muhtun bargi. Son lea guhká bargan internáhtas. Liika guhká go mu viellja, Lemet. Mun ledjenge Lemeha ohcamin. ¶
Ingrid geige munnje gohpu. Válddán vuostá dan ja čohkkedan beavdegurrii. Dás láve álo gii nu čohkohallat. Gii nu logada áviissaid dahje sárggoda govaid. ¶
- Gos Lemet lea? jearan mun. ¶
- Son vuoddjái buvdii muhtun mánáiguin, muitala Ingrid. Ja lasihastá ahte sávvá sin joavdat mállásiidda. ¶
Perfeakta gorut. Mun in diehtán eará nissona go Ingrid geas lei áibbas deahkkás ja hámálaš gorut. Son sáhtii borrat vaikko maid iige buidon. Ingrid liiko mállásiidda, njálgáide iige goassege valáštallan. Jurddaš jus mun sáhtášin baskkes biktasiid coggát, nu go Ingrid! Mu gorut lei fasti ja unohas. Mus ledje menddo stuora čiččit, čoavji bullái ja čoarbbealit ledje govdadat ja deahkkái. Gieđat maid ledje gassadat, mu mielas. Ii, mun gal ferten gárvodit rággasiin ja čiehkat fastivuođa. ¶
Mun gurren gáffegohpu ja vázzilan iežan latnjii. Mun váccán feaskáriid ja ossodagaid mielde. Doppe gos unnoraččat ođđet, gos stuorit mánát ja nuoraidskuvlla oahppit ođđet. Dies lea vel bargiid vuoiŋŋastanlatnja ja ráhppa geallárii ja bassaladdanlatnjii. Ja de vel feaskkir munno Márjjáin lanjaide. ¶
Moai letne guovttá nieiddat ja boarrásepmosat. Mii leat guhtta oahppi nuoraidskuvllas ja juogadat luohkkálanja, čihččet, gávccát ja ovccát luohkkálaččat. Manai bures juogadit lanja, muhto muhtumin mun láittastuvven. Go oahpaheaddji bagada čihččet luohkkálaččaid de in gille guldalit. Ii dat hástal ja in mun das oahpa. Moai Márjjáin dávjá barge skuvlabargguid guovttá. Ain logaldalle olles luohkkái ja ain gerge guhkebuš čállosiiguin. Mun in hárján logaldallat. Ja inge ahte buohkat gehččet munnje. Mun in leat makkárge oahpaheaddji, eaigo ieža sáhte lohkat ja oahppat? ¶
– Don leat muitaleaddji ja buorre gulahallat, dadjá oahpaheaddji. Ja go gillet, de leat dárkil ja čeahppi. Ale fal láikkohala, neavvu son. Mun in liiko go ná cuiggoda mu Márjjá guladettiin. – Mun in leat láiki, vuosttildan mun. ¶
– De leat. Don láikkohalat. Don jávkkat diimmuin. Várut fal ahte jávkan ii njeaidde du árvosániid. Oahpaheaddji geahččá munnje duođalaš čalmmiiguin. Mun in dieđe šat maid dadjat. Moraštan eanemus maid son Márjá jurddaša mu birra dál. Mun in duostta geahčastit sutnje. Mun gulan oahpaheaddji rámideamen Márjjá skuvlabarggu ja go lea áŋgir diimmuin. Soai gulloba plánemin mo oahpahus šaddá dassážii go eksámenat álget. Mun háliidan iežan latnjii. ¶
– Don leat ohcan mu? jearrá mu viellja, Lemet, go boahtá mu latnjii. Son geahčada mu láseliinniid ja seaidnegovaid. Mun geahpedan musihkas jiena. ¶
– Manne dus leat dakkár govat seinniin? Leatgo ovdagovat? jearrala son. ¶
– Jo, de leat, vástidan mun. ¶
– Mo leat? Lemet geahčada munnje. Muhto oainnán čalmmiin eahpádusa. Oainnán maid ahte ii liiko dasa mo gárvodan ja mu doaladupmái. ¶
– Sii veahkehit mu leat earálágan, dajan mun. Lea vuosttáš háve mun rehálaččat vástidan. ¶
– Dát artisttat leat iešheanalaččat ja máhttet vuosttildit. Sii eai geahččal heivehit iežaset dihto minstariid mielde, čilgen jođánit. ¶
– Eai. Sii geahččalit baicce spiehkastit. Itgo oainne ahte sii nektet ja leat háhkan alcceseaset amas ámadeaju, dadjá Lemet. Son čohkkeda stullui. ¶
– Gula mat, mu mielas galggat heaitit njáhkamis márkanii eahkediid. Eará bargit gullojit hupmamin ja áigot čuojahit eadnái. Lea dušši su váivvidit fas, oaivvildan mun. ¶
– Gos don leat leamaš dan háve? Lemet, lea ráhkislaš vielja. Son morašta mu nai, vaikko iežas bearaš gáibida searaid ja áiggi. Mun in galggaše leat su ovddasvástádussan. ¶
– Mun ledjen nuoraid diskos. Ledjen ruovttus ovdalaš gaskaija, čilgestalan. Ja jua, mun ledjen ráhpan láse ovdal go guđđen internáhta. ¶
– Háikejitgo? Lemet jearrá jaskadit. Mun nivkkuhan ja jeđđen, ahte dat han gal manná bures. ¶
– Gea, dá lea čoavddagihppu mii mus lea lummas, sihkkarvuođa dihte. Lean guoktelogi neare čoavdagiid váldán ruovttus ja čohkken gihppun. Lea lossat, dá lea mus giehtavearjun. ¶
Moai dihte goappašagat ahte stoagan várálašvuođain. Guovllus leat militearaleairrat ja ollu soalddáhat. Sáhttá lea várálaš nuorra nieiddaide johtit akto olgun maŋŋit. ¶
– Mun in juga, dajan mun. Mun in daga dan, jeđđen. Dán háve lean rehálaš. ¶
Muhtun eahkeda gávnnahallen internáhta idjaváktii. Ledjen goargŋumin láseráigge ja gárremin vel. Son lei gullán go biila goazastii šiljus ja lei láseráigge oaidnán mu ja muhtuma sallalagaid vázzimin biillas ja internáhta duogábeallái. Lei de fuobmán ahte mun goarkŋun láseráigge. Mu veahkki lei viehkalan biilii fas ja savkalan «giitu otnážis», go oinnii idjavávtta mu lanjas vuordimin. Idjavákta veahkehii mu sisa ja gohččui velledit dakkaviđe. Váibmu julkkii garrasit go nuoladin ja velledin seŋgii. Latnjaustit, Risten, lei maid gullán go vákta veahkehii mu láseráigge latnjii. ¶
– Mo lea, jearrá son ja skužista. ¶
– Gal dat jo lea buorre, vástidan mun ja mojohalan. Muhto ii leat gal áibbas duohta. Mun jurddašan eatni ja mo son galgá bealkit mu dál. Oaivvis jurrá go lean vuolaid juhkan gárremiidda ja go biillas lei musihkka jitnosit. Mun lean balus nai. Balan maid bargit dadjet ihttin. Maid oahpaheaddjit ja rektor jáhkket dál. ¶
Iđđes bođii idjavákta latnjii. ¶
– Don beahtát mu. Maid don leat hommemin dál? Amma ipmirdat, mun ferten čuojahit du eadnái? ¶
Son ii beroš gullat mu čilgehusaid. Mun suhtan ja lean soardašuvvan. Mun dáhtun čilget ahte mun han gal dieđán maid barggan. Eadni han gal diehtá! Mun lean rávásmuvvamin ja birgen ieš. Mun vurden guhká ovdal go lihkken dien beaivvi. Mun heahpadin. Heahpat lei dovdat gomáid ja heahpat lei gávnnahallat. Muhto in mun gáhtan gal. Ja de manai nu go ballen. ¶
Eadni belkkii ja logai behtohallan. Viellja fertii fáktet mu vel eanet. In šat beassan gohcit guhkibuš vahkkoloahpa eahkediid bargiiguin, inge beassan akto finadit rámbuvrrain. Boarrásepmosa ovdamunit internáhtas váldoje mus eret. ¶
Muhto vel vearrát ráŋggáštus lei go buohkat internáhtas ja skuvllas dihte. Maiddái nuoramusat. Sii gehčče munnje, árvvoštalle ja duššin atne. ¶
Muinna leat eahperehálaččat meannudan, ja leange váivvis. Risten gii lei jagi mus boarrasut, lea maid finadan vuojašeamen bártniiguin ja boahtán gárremiin internáhtii. Mun rahpen uvssa sutnje. Ja go idjavákta jearai maid mun lean ihkku vánddardeamen feaskáris, de mun gielistin. ¶
Lemet geahčada mu. Son guorahallá mu iige luoitte čalmmiid. ¶
– Leago duohta ahte it juga? jearrá son. Mun šuohkehan. Dieđusge lea duohta. Gieđas leat moadde joatkkaskuvllaid ja álbmotallaskuvllaid gihppagat. Son dearpala daiguin mu oaivái. Ii garrasit iige bávččadahttin dihte. Lea eanet dego ráva: geavat oaivvi ja geavat jierbmát. Dego dajai: gal hal don dieđát buoret go lahttet ná. Gullá! Ja guođđá gihppagiid beavdái ja vázzila lanjas. ¶
Mus ledje buorit árvosánit eksámeniin go gergen nuoraidskuvllas. Go páhkken pláhkkahiid ja láseliinniid ja iežan diŋggaid lanjas, de lean gearggus vuolgit máilbmái. Internáhtta lei lállehan mu ja dál lean šaddan nuorra nieidan. Mun ledjen unna lanjažis orron, ja viesus gos álo ledje olbmot geat gáibidedje mus, muhto maid moraštedje munnje buori. Internáhtta lei leamaš ruoktu ja bearaš nuoraidskuvlla áigge. Mun ledjen oahppan beroštit earáin ja ovddasmorraša čájehit. Mun ledjen šaddan olmmošeaddjái. Mu latnja lei leamaš bádji jurdagiidda. Ja mu iešvuohta nanosmuvai das. ¶
Skuvla láidestii mu iežan kultuvrii ja historjái, muhto maiddái stuorát servodahkii ja kultuvrraide. Das mu iešdovdu, attáldagat ja iešheanalašvuohta geahččaluvvui ja heidnejuvvojedje bastilin. Ahte lean nieida ii šat mearkkaš maidege. ¶
De lei oktii muhtun feaskkir, muhtun latnja ja muhtun beallešat nieida. ¶
Mus lei lanja láse olgo-oahpahusa guvlui ja gullen dávjá go nuorat oahppit stohke dahje sis lei olgo-oahpahus.  ¶
Sámiskuvlla dovdomearkka, lávu cegget. Nu go miige  identitehta skuvllas.  ¶
Buoremus muittut go boagusteimmet, hutkaimet ja leimmet čeahpit. Go skuvla doaibmá buoremusas, de maid mánát leat kreatiiva ja duostilat.  ¶
Eará artihkkalat Sámi skuvlahistorjá 6-girjjis ¶
«Okta buoremus Sámevuonain» ¶
Artihkal girjjis Sámi skuvlahistorjá 6 . Davvi Girji 2013. ¶
Liidnavuotna oidnon Várgonjárggas (Govva: Svein Lund)  ¶
Liidnavuotna lea nannánbealde jur nuorttadavábealde Álttá suohkanis, ja doppe leat gilážat Uhca Liidnavuotna, mii lea davimusas ja lulábealde lea Stuora Liidnavuotna. Eanas olbmuin doppe lea sámi duogáš, ja sámegiella lei eanas ruovttuin beaivválaš giellan gitta maŋŋá nuppi máilmmisoađi. Mii leat mannan maŋos historjjás ja ohcan dieđuid dan birra makkár skuvladilli dieppe lei ohppiide, ja makkár sadji ja doaibma oahpaheaddjis lei sihke skuvllas ja báikkálaš servodagas. Maŋŋel dán artihkkala muitalit golbma ovdalaš Liidnavuona oahppi ja ovdalaš oahpaheaddji dan gili skuvladili birra.  ¶
Álttá skuvlahistorjjás  ¶
muitaluvvo ahte birrasii jagis 1600 ledje Liidnavuonain «eanemus sápmelaččat buot Álttá sámi giliin». Muhto dan maŋŋá unnugođii olmmošlohku mearkkašanveara, earet eará 1620-logu noaidevuođaproseassa geažil.1 Ovtta áiggi lei vuotna áibbas ávdin, muhto olmmošlohku ferte fas lassánan, danin go sullii 1700-logus, dalle go Liidnavuotna sirdojuvvui Hámmárfeastta báhpasuohkanis Álttá báhpasuohkanii, de navdojuvvui vuotna , okta buoremus Sámevuonain. ¶
1700- ja 1800-logus lei garra riidu sápmelaččaid oahpahusgiela dáfus, maiddái Álttávuonas. Ledje máŋga mišuneara ja suohkanbáhpa Álttás geat garrasit bealuštedje sámegiela, muhto seammás ledje maid eatnat dáruiduhttináŋggirdeaddjit. Sii čuvvo muhtun muddui guovddáš eiseválddiid oainnu, muhto sáhtte maid dan oainnu vuostá bargat. Dat ahte sihke báikkálaš ja guovddáš eiseválddit čađat molso oainnu, ja maiddái dat go buot áiggiid ii lean nu álki gávdnat sámegielat oahpaheddjiid, dagahii stuora váttisvuođaid oahpaheami dáfus. ¶
Thomas von Westen bijai Morten Lunda mišunearan Oarje-Finnmárkui (1723–28). Son šattai maid Álttá suohkanbáhppan ja almmuhii vuosttaš Katekismusa sámegillii. Su maŋŋil bođii Knud Leem (1728–35) [1] , gii earet eará ráhkadii sámi ABC ja sámi-dánskka sátnegirjji, ja Johan Falch (1735–52), gii jorgalii Pontoppidana čilgehusaid sámegillii. Diet girjjit adnojuvvojedje Álttávuona skuvllain sámiid oahpahusas. Muhto maŋŋil bohte Áltái máŋga báhpa geat ovddidišgohte dáruiduhttima. Okta sis lei Hans Frugaard, gii álggii suohkanbáhppan 1758:s. Son gáibidii ahte buot oahpahus ja eksámen galggai čađahuvvot dušše dárogillii. Boađus das lei ahte searvegoddi sáddii čálalaš váidalusa bismii, gii dan áiggi lei hui miehtemielas sámegiela geavaheapmái. Proavás Albert Jersin gal vuostáiválddii 1777:s giitosiin 300 katekismusčilgehusa sámegillii, maid galggai vuovdit ja juohkit iežas báhpasuohkanis, muhto su maŋisboahtti Christopher Garmann gal oalát biehttalii juohkimis dieid girjjiid, danin go dat su mielas livččii dagahan dan ahte «olbmot ráhkistišgoađáše suomagiela». Dan sadjái dáhtui son daid girjjiid dánskkagillii. ¶
Nils Vibe Stockfleth, gii 1830-logus barggai sámegieloahpahusain ja sámegiel girjjiid ovddidemiin, oaččui dievas doarjaga Álttá suohkanbáhpas Andreas Jørgen Fleischeris. [2] Muhto 1844:s biddjojuvvui Fleischera sadjái Julius Aars, gii lassin suohkanbáhpaámmáhii maid lei sátnejođiheaddji ja stuoradiggeolmmái, ja son lei okta njunušolbmuin geat garrasit barge oažžut giellapolitihka rievdat birrasii 1850:s.  ¶
Suohkanbáhppa Andreas Jørgen Fleischer lei Stockfletha mielbargi ja barggai sámegielat oahpaheami bealis.  ¶
Niels Frederik Julius Aars lei suohkanbáhppa ja stuoradiggeolmmái ja daid gaskkas geat garrasepmosat barggai dáruiduhttima ovddas 1800-logu gaskamuttus.  ¶
Thomas von Westen lei 1716:s Álttás ja soai suohkanbáhpain soabaiga ahte fertejit huksejuvvot lohkangoađit Fielvutnii ja Liidnavutnii. [3] Dasto huksejuvvui ge skuvlavisti Dálbmeluktii 1749:s ja dimbbarvisti Bossogohppái 1760:s, mii earet eará geavahuvvui konfirmánttaid oahpahussii. 1829:s huksejuvvui skuvlavisti Gávvuona veaikerusttega lusa, ja 1830:s huksejuvvui skuvlavisti Joganjálbmái. Seamma jagi huksejuvvui skuvlagoahti Liidnavutnii. Muđui gal lei johttiskuvla dábáleamos oahpahanvuohki dan áiggi daid viiddis guovlluin mii dál lea Álttá suohkan. 1893:s huksejuvvui skuvlavisti Liidnavutnii. ¶
1800-logus ledje ollu dakkár báikkit sierra skuvlaguovlun gos maŋŋil eai šat leamaš skuvllat, ja gos dál eai bálljo šat ása olbmot. Muhtun ohcamušas mii sáddejuvvui Finnefondii 1901:s, čállá oahpaheaddji Joh. Bjørgan: «Mun lean dál barggus Ráirru ja Girenjárgga stuoraskuvlabiires, gosa bohtet heaittihuvvon Ávjegohpi [4] , Málatluovtta [5] ja Joahku sámebiiriin oahppit.» Bjørgan muitala ahte Ráirrus ja Girenjárggas lei seaguhus dáruiduvvan álbmot, muhto «ovdalis namuhuvvon heaittihuvvon skuvlaguovlluin gal ain hupmet oalle ollu suomagiela [6] , ja danin sin mánát leat ge hui sakka bázahallan go bohtet skuvlii.»  ¶
Von Westen bijai guokte «sámeskuvlameaštára» bargui Álttávuotna guovlluide. Goappešagat leigga dárrolaččat, geat eaba máhttán nu bearehaga sámegiela. Mišuneara Morten Lund muitala ahte Liidnavuona sámit biehttaledje oahpaheaddji Jacob Ystada oahpaheamis mánáideaset. Goappešat dieid oahpaheddjiid sadjái biddjuiga oanehit áiggi maŋŋil Fielvuona sámit Niels Pedersen ja Anders Mathisen oahpaheaddjin Álttávutnii. Eat mii dieđe sihkkarit jur juste gos goabbáge sudnos barggai oahpaheaddjin, muhto jáhkkimis oahpahii Anders Mathisen Liidnavuonas. Son lei goit barggus gitta 1768 rádjái. Von Westen dáhtui ahte Álttávuonas galge válljet ovtta sámebártni () ja ovtta kveanabártni () geat galggaiga oažžut oahpu Seminarium Lapponicumas. Muhto diet ii oro gal ollašuvvan, ja Álttávuona sámi oahpaheddjiin ii oro leamaš eará oahppu go dat oahppu maid ledje ožžon mišunearain dahje suohkanbáhpas. ¶
Olmmošlohkamiin oažžut muhtun muddui dieđuid skuvlameaštáriid dahje oahpaheddjiid birra, ja gos sii leamaš doaimmas. Alten-Talvik (Álttá-Dálbmeluovtta) 1801 olmmošlohkamis leat registrerejuvvon njeallje skuvlameaštára, okta sis lea merkejuvvon » ja okta , mii dás mearkkaša sápmelaš. Dien njealljásis orui okta Dálbmeluovttas, ja ii oktage orron dan suohkanis mii maŋŋil šattai Dálbmeluovtta suohkanin. 1865:s ledje njeallje skuvlabiire Dálbmeluovtta suohkanis, okta dain lei Čoalmmenuorri, masa gulle Joahkku ja Liidnavuonat. Dan guovllu oahpaheaddjis lei hui dábálaš sámi namma, Nils Larsen Gaup. Son ásai Gohpis (maŋŋil gohččoduvvon Skuvlagohpis) Čoalmmenuoris. Logi jagi dien maŋŋá ledje skuvlaguovllut veaháš rievdan. Dál lei Čoalmmenuoris dáru/kveana oahpaheaddji, ja Aron Pedersen, gii olmmošlohkamis lei merkejuvvon «sápmelažžan», lei oahpaheaddji dan guovllus masa gulle Gearvuotna Sievjjus, Liidnavuonat ja Čoalmmenuorri. ¶
Aron Pedersen ii atnán fuola dušše skuvlamánáin, muhto maiddái das ahte ovddidit risttalaš čuvgehusa olles dan guovllu álbmogii gos son jođii oahpaheaddjin. Muhtun čállosis maid son čálii 1883:s, muitala son: ¶
«Postillalohkan ja bajáshuksen lea lágiduvvon juohke sotnabeaivvi iešguđet báikkiin gos mun lean fitnan skuvlenmátkkiin, nu ahte mun in leat addán alccan vejolašvuođa fitnat iežan ruovttus.  ¶
Geavahan Hofackera ja Linderotha postilla. Liidnavuonas lea stuora beroštupmi, muhto Fielvuonas gal eai beroš nu bearehaga das. Miššunčoakkalmasat eai leamaš báhpa Strømme áiggi rájes. Dáppe dollet Almuevennen, Verdens Gang, Finmarkposten, Vardø Tidende ja Nordkap aviissaid. Eatnat nuorat Liidnavuonain liikojit bures garra juhkamuššii (buolliviidnái). ¶
Ii leat gal nu heajos risttalaš čuvgehus ii ge eará čuvgehus, go beare fal álbmot válddášii vuhtii dan maid gullet dahje lohket, dan maid mun geažos áiggi lean dáguhan sidjiide sihke sártniin ja rohkosiin, nu ahte sii ieža maid leat ovddošan ja rabas váimmuin cealkán ahte sii eai dáidde goassege šat oažžut dakkár oahpaheaddji gii nu čielgasit sin iežaset gillii máhttá ja dáhttu čilget vaikko makkár dáru postilla, ja danin sis ii gal leat ge ágga dadjat ahte eai ipmir.« [7] ¶
1900 olmmošlohkamis lea almmuhuvvon ahte lei okta oahpaheaddji Uhca Liidnavuonas ja okta Stuora Liidnavuonas. Ii goabbá ge sudnos lean riegádan Finnmárkkus ja sudnos lei jáhkkimis dáru duogáš. 1910:s gal almmuhuvvo vestlánddaolmmái Mikkel Monsen Kalve oahpaheaddjin sihke Uhca ja Stuora Liidnavuonas. ¶
Liidnavuona skuvla, jáhkkimis govvejuvvon 1903. Gurut bealde suohkanbáhppa Sverre Falkenstrøm Johnsen.  ¶
Liidnavuona skuvla 1916, Gurut bealde Ragnhild Sjursen. Gasku ovddimusas leat Hilmar Johansen ja Anton Andersen. Earáid gaskkas lea Nils Thomassen.  ¶
(Gova luoikan Bente Sjursen) ¶
Sámegillii oahpahuvvui ain juo 17-1800-loguin ja dalle geavahuvvojedje maid sámegiel oahppogirjjit. ¶
1841:s mátkkoštii Stockfleth ovttas suohkanbáhpain Fleischeriin skuvlainspekšuvdnamátkkis Álttávuonas, ja Stockfleth anii earenoamáš beroštumi das movt su sámegiel oahppogirjjit ledje adnojuvvon. Soai doalaiga skuvlageahččalemiid Čoalmmenuori ja Liidnavuona ohppiide Gámavuonas, geaid johttioahpaheaddji Ole Thommesen lei oahpahan sámegillii. ¶
Stockfleth mielas ledje sii bures lihkostuvvan su girjjiid geavahemiin. 1851 oahppaladdamis oidne ahte Álttávuonas geavahedje eanas sámit ja kveanat oahppogirjjiid mat ledje sin iežaset gillii. ¶
Maŋŋil gal vuoitigođii dáruiduhttin garrasit ja sáme- ja kveanagiela ožžo geavahit dušše veahkkegiellan. Mis ii leat sierra statistihkka mii čájehivččii man ollu oahppit Liidnavuonas ožžo oahpu sámegillii nu guhká go dan lei lohpi dahkat, dahje man oallugat ožžo sámegiela veahkkegiellan maŋŋil, muhto mis lea statistihkka mas leat dieđut Dálbmeluovtta suohkana birra [8] : ¶
Oahpahusgiella/veahkkegiella [9]  ¶
Dás oaidná ahte sámegiela geavaheapmi lei hui čielgasit unnon loahpageahčen 1800-logu. Dasa lassin go unnit oahppit atne das ávkki, dáidá leat rievdadus maid stuorát danin go vuosttaš áiggi lei oahpahus eanemusat sámegillii, ja maŋit áiggi čađahuvvui oahpahus dárogillii ja sámegiella geavahuvvui veahkkegiellan. ¶
Gaskkamuttus 1800-logu lei Romssa seminára áidna oahpaheaddjioahppoinstitušuvdna Davvi-Norggas. Muhto dat ii nagodan doalahit olles davimus oassái riikkas oahppan oahpaheddjiid. Danin ásahuvvojedje 1863:s guokte oahpaheaddjiskuvlla. Nubbi huksejuvvui Vaapstenii Nordlánddas ja nubbi fas Áltái. Álttá oahpaheaddjiskuvla ii gal lean beare guhká doaimmas, dat heaittihuvvui juo 1870:s, danin go dat ii heiven dáruiduhttinpolitihkkii, mii juste dieid áiggiid sakka garai. [10] Muhto skuvla nagodii dien oanehis doaibmanáiggis oahpahit ollu oahpaheddjiid viidát Oarje-Finnmárkkus. Okta sis lei ovdalis namuhuvvon Aron Pedersen, gii lei oahpaheaddjin Fielvuona ja Liidnavuona skuvlabiiriin. ¶
1900-logus huksegohte hui ollu internáhtaid Finnmárkui. Soađi rádjái ledje huksejuvvon 21 stáhtainternáhta ja 28 suohkaniidda gullevaš internáhta fylkii. Dálbmeluktii gal ii huksejuvvon stáhtainternáhtta, muhto suohkan oaččui 3 suohkaninternáhta: Girenjárgii huksejuvvui birrasii 1920:s, Fielvutnii huksejuvvui 1930:s ja Lákkonjárgeahčái huksejuvvui 1932:s. ¶
Ovdal internáhttahuksema, ja dain skuvlabiiriin gosa eai huksejuvvon internáhtat, šadde eatnat mánát orrut olbmuid priváhta dáluin. Skuvlastivra sáhtii diekkár oktavuođain ohcat Finnefoanddas doarjaga gokčat orrungoluid. Diekkár ohcamušat muitalit sihke skuvladili birra, ja maiddái dan guovllu ekonomalaš ja sosiála dili birra. Muhtun ohcamušas mii lea beaiváduvvon 21.08.1904, čilge skuvlastivrra ovdaolmmoš Johannes Gjetmundsen dili ná: «Vaikko lea ge gullostallan ahte Oarje-Finnmárkkus leat oalle bures guolástan, de aŋkke lea duohta dilli nu, ahte eanas olbmot Čoalmmenuori ja Joahku guovlluin ja muhtun muddui maiddái eará guovlluin, leat ovdamearkkadihte áibbas jáfuid haga dálvet. Ja dan dihtii lea ge dasto dás sáhka seamma áššis go ovdal: jus ii juolluduvvo almmolaš doarjja veahkkin mánáid skuvlavázzimii, de dáidá šaddat ollu oahppit geat eai boađe skuvlii.» ¶
Liidnavutnii ii huksejuvvon goassege internáhtta. Oahppit geat ásse nu guhkkin eret skuvllas ahte eai sáhttán orrut ruovttus, šadde orrut juogo internáhtas eará báikkis dahje dan gili olbmuid luhtte gos skuvla lei. ¶
Liidnavuona skuvllas ledje 1905:s 49 oahppi. Eanas Dálbmeluovtta suohkana skuvlabiiriid 1902–15 áigodaga jahkásaš Finnefoandda ohcamušat leat vurkejuvvon. Muhto ollu diein jagiin váilot Liidnavuona ohcamušat. Dat sáhttá čájehit dan ahte dan guovllu oahpaheaddji ii deavdán daid gáibádusaid mat ledje jus galggai sáhttit ohcat, mii mearkkaša ahte sus sáhtii váilon oahpaheaddjioahppu dahje ii lean doarvái bargoduogáš olahit lasáhusa. Gávdnojit gal muhtun jagiid ohcamušat. Dain namuhuvvo Liidnavuona guovlu čielga «sámi guovlun» almmá duođi eanet čilgejumi, mii mearkkaša ahte oahppit ledje sámegielagat. 1906:s čállojuvvo ahte Liidnavuotna lea okta skuvlabiire, ja oahpaheaddji oahpahii maiddái Fielvuonas. 1911–14 čállojuvvo ahte Uhca ja Stuora Liidnavuonat leat sierra skuvlaguovllut main lea seamma oahpaheaddji, muhto Stuora Liidnavuonas lei dušše smávvaskuvla. Goappešat skuvlabiiret leat almmuhuvvon «sámi guovlun», ja 1914:s čállá oahpaheaddji, Mikkel Kalve ohcamušastis: «Giella lea stuora hehttehussan oahpahusas.»  ¶
Stáhtaarkiivvas Romssas lea vuorkkás «Finnefoandda ruhtarehketdoallu mii guoská Liidnavuona guvlui 1893». Dasa lea merkejuvvon juohke oahppi «idjadan»,  ja «skuvlabiepmuid» goluid gokčan. Das leat ollu poasttat, ja dá namuhit muhtuma dain poasttain: ¶
Nuppi máilmmisoađi áigge válde duiskalaččat Fielvuona internáhta iežaset háldui, muhto Liidnavuona skuvllas gal lei dábálaš doaibma gitta eváhko rádjái. Muhtun Fielvuona internáhttaoahppit vázze Liidnavuonas skuvlla soahtejagiid, muhto ledje earrásat geat eai oppanassiige beassan vázzit skuvlla dieid jagiid. ¶
Maŋŋel soađi lei Stuora Liidnavuonas bráhkkaskuvla gitta 1954 rádjái. Dalle heaittihuvvui diet skuvla, ja oahppit sáddejuvvojedje Fielvuona internáhttii. Ledje máŋga váhnema geat eai dohkkehan dan, ja biehttaledje sáddemis mánáideaset skuvlii. Maiddái Uhca Liidnavuonas lei bráhkkaskuvla gitta dassážii go ođđa skuvla gárvanii 1951:s. ¶
Maiddái maŋŋel soađi orro muhtun Liidnavuona oahppit gili olbmuid priváhta dáluin dan áiggi go ledje skuvllas. Nu lei goit dilli ain álgogeahčen 1970-logu. ¶
Maŋŋel soađi huksegohte internáhtaid maiddái eará báikkiide. Dálbmeluktii huksejuvvui stuora internáhtta Čoalbmái. Gaskkamuttus 1960-logu mearriduvvui ahte Dálbmeluokta ja Áltá galggaiga biddjot oktan suohkanin, ja de álggii ge garra guovdilastináigi. Álggos huksejedje nuoraidskuvlla dušše Álttá guovddážii, nu ahte eará báikkiide suohkanis, maiddái olles boares Dálbmeluovtta suohkanii, báhce dušše 1.–6. luohkáid mánáidskuvllat. Ja de huksejuvvui Áltái internáhtta nuoraidskuvlaohppiide, muhto oallugat šadde maid orrut priváhta dáluin. ¶
Fielvuona skuvlainternáhtta.  ¶
Čoalmmi skuvla  ¶
(Govva: Kristin Smalås Risan) ¶
Ollu báikkiin muitaluvvo dievdooahpaheddjiid birra geat leamaš njunušfápmun giliid ovddideamis. Liidnavuona dáfus lea earenoamáš dat ahte doppe ledje nissonolbmot geat dien doaimmahedje. Vuosttaš lei Ingebjørg Vassbotn. Su birra muitaluvvo Fragmenter av Alta-Talviks historie -girjjis:  ¶
Ingebjørg Vassbotn lei riegádan Hápmiris 1899:s. Son gearggahii eksámena Romssa oahpaheaddjiskuvllas 1922:s, ja biddjojuvvui seamma jagi bargui Liidnavuona skuvlabiirii Dálbmeluovttas. Son bođii Uhca Liidnavutnii, mii lei mearrasámiguovlu. Giellaváttisvuođaid geažil (eanas geavahuvvui sámegiella) lei diehtojuohkin váilevaš, ja skuvllas ledje dušše áibbas unnán oahpponeavvut. Ii lean geaidnu, ja olbmot vázze njulgestaga fiervvás. ¶
Go lei jagi leamaš eret buozanvuođa geažil, de bargagođii oahpaheaddji oččodit geainnu skuvlavisttis dámpaskiipaekspedišuvdnii ja rámbuvrii, ja oanehis áiggi dan maŋŋá lei ge geaidnu gárvvis. Giliássit ledje ieža bargan geainnuin. Son bargagođii maid Sanitehtaservviin, mii muhtun moatti jagis lei nákcen oažžut áigái álbmotlávggodeami, buhcciidgore, buhcciid fievrredeapmái veahkkeneavvuid jna. Son nagodii maid čoaggit ruđaid maiguin oste skuvlii orgela, ja eará oahpponeavvuid son nagodii oažžut Dálbmeluovtta skuvlastivrra vehkiin. ¶
Son barggai váibbakeahttá álbmoga čuvgehusbargguiguin, jođihii nuoraidsearvvi, lávlunjoavkku jna. Ja nie son jotkkii nuoraidbargguiguin. Maid Vassbotn-roavvá mearkkašii Liidnavutnii dan 22 jagi go barggai doppe oahpaheaddjin, lea váttis ipmirdit amas olbmuide. Muhto mii geat dovddaimet su, diđiimet ahte son barggai dien barggu duohta váimmus. Gilli mii lei áibbas doaresbeal giláš, šattai fargga oassin doaimmalaš ja ealli suohkanii, mánát oahppagohte oadjebasat ja iešheanalaččat ovttastallat amas olbmuiguin. Ja sii loaktigohte buorebut áiggi ja šadde movttegis nuorran mat doibme bures ovttas oahpaheddjiiguin. Ovtta jagi, 1945/46 oahpahii son mánáid geat ledje evakueren Runášši leirii. Oktiibuot lei son 45 jagi skuvlla bálvalusas.» ¶
Maiddái oahppit leat muitalan ahte sin mielas lei Ingebjørg Vassbotn doaimmalaš, muhto ohppiid mielas ii soaitán dát álo leamaš dušše buorre: Vassbotn-roavvá lei hui garra ja fámolaš oahpaheaddji. Buot galggai bargojuvvot áibbas riekta. Muhtun mánát balle sus issorasat, muhto eai lean eará skuvllat suohkanis mat sáhtte čájehit nu buriid bohtosiid go juste Liidnavuona skuvla. [11]  ¶
| Su maŋŋil bođii Karen Gjerdebakken, ja su birra lea čállojuvvon sierra artihkal 1988 Altaboka-girjjis [12] : ¶
– Karen lei Hámmárfeasttas eret (r. 1919) ja sus lei nuorran juo miella vuolgit Romssa oahpaheaddjiskuvlii, muhto bearrašis ii lean várri. Dan sadjái álggii son mánáiddikšunohppui Jansnes mánáidruktui Dálbmeluovttas. Doppe son deaivvadii ge liidnavuotnalaččain Almar Gjerdebakkeniin, geainna son maŋŋil náitalii. Nie son gárttai vuolgit Liidnavutnii, gos Ingebjørg Vassbotn lei skuvlahoavda. Vassbotn-roavvá lei bávččagahttán čippi ja šaddan seaŋggabuorrin, ja de šattai Karen sadjásaš oahpaheaddjin. Ja go Vassbotn-roavvá oađđenlatnja lei jur luohkkálanja bálddas, de son sáhtii asehis seainni čađa gullat ja čuovvut maid Karen barggai, ja friddjagoartilat geavahuvvojedje oahpaheami árvvoštallamii ja bagadallamii. Das oahpai Karen hui ollu. Dađistaga čađahii Karen formálalaš oahpaheaddjioahpu ja dan jagi go devddii 50 jagi, beasai son čeavlát vuostáiváldit oahpaheaddjibáhpiriid, go lei njealje jagi oahpaheaddjiskuvlla čađahan guovtti jagis. Ovtta áiggi oahpahii son beallevirggis Liidnavuonas ja beallevirggis Ladnesullos. Jus son lei buohcci, de ožžo mánát friddja, muhto fertejedje dan ovddas vázzit skuvlla lávvordagaid dahje eará friddjabeivviid.  ¶
Karen dáidá čielgaseamos luottaid guođđán servodatolmmožin. Son lei Lerresfjord Vel jođiheaddji ja suohkanstivraáirras Risttalaš álbmotbellodaga ovddas. Son barggai váibbakeahttá giliviesuin, skuvlla divodemiin, čáhcerusttegiin ja ii unnimustá alpinluohká ásahemiin. Dat ollašuvai easka de go son ja golbma eará nissonolbmo Liidnavuonas dáhkidedje loana Kongsberg Seastinbáŋkui. Muđui son organiserii nieiddaidklubba, dálueamidiid lášmmohallam ja duddjonklubba sihke skuvlanuoraide ja rávisolbmuide. ¶
Miessemánu 17.b.-ráidu 1992 lea jođus Liidnavuona skuvllas mearragáddái.  ¶
(Gova luoikan Wenche Bodil Andersen) ¶
Liidnavuona skuvla 2011. Skuvla lei dalle juo heaittihuvvon 8 jagi áigi.  ¶
(Govva: Svein Lund) ¶
Go Karen Gjerdebakken guhkes oahpaheaddjiáigodat nogai gaskkamuttus 1980-logu, de lonuhuvvojedje dávjá oahpaheaddjit skuvllas. Dalle ledje gaskkohagaid dušše okta dahje guokte oahpaheaddjivirggi skuvllas. Ja oahpaheaddjit geat bohte ja manne, sáhtte leat oalle iešguđetláganat. Hermann Hansen, gii lei oahpaheaddjin skuvllas 1985–87, muitala: ¶
– Go mun bohten dohko, de várra šattai veaháš earaláhkái go duoid ovddit oahpaheddjiid áiggi. Sii ledje oahpahan árbevirolaš málle mielde, ja atne fuola risttalaš árvvuin. Mus lea alddán sámi duogáš, lean eret Moskavuonas Romssas, ja ollu Liidnavuonas lei munnje oahpis, doppe lei dáruiduhttin ja badjelgeahččan dagahan dan ahte sámivuođa birra eai duostan jitnosit hupmat. Go bohten Liidnavutnii, de lei sámi morráneapmi mii dáhpáhuvai maŋŋá Álttá-stuimmiid báidnán mu, ja mun geahččalin skuvllas oahpahit maiddái sámi dilálašvuođaid birra ja geavahit báikkálaš máhtu. Lávejin earet eará lohkat sámi girječálliid teavsttaid ja báikkálaš historjáčállosiid ohppiide. Muhto dat fertii vuos dahkkot oalle várrogasat, ii olmmoš sáhttán bearehaga hupmat sámepolitihka ohppiiguin ja váhnemiiguin. Dan áiggi ledje diet áššit riidoáššit, mun bargen doppe dalle dan áiggi go Sámi vuoigatvuođalávdegotti vuosttaš čilgehus almmuhuvvui ja vuosttaš sámediggeválga čađahuvvui. ¶
Loahpageahčen 1980-logu hedjonišgođii Liidnavuona ealáhusvuođđu juo oalát, nugo ollu eará vuonain. Mearriduvvojedje guolástanearit riddoguolásteddjiide ja go njuorjjut levve vuonaide ja billistedje guollebivddu máŋga jagi, de masse ollu guolásteaddjit guolleeriid. Dat billistii maid oalát guollerusttegiid birgenvejolašvuođa. Dasa lassin bohte ođđa njuolggadusat maid guollerusttegat eai nákcen čuovvolit. 1989:s bulii guollerusttet ovttas rámbuvrrain ja poasttain. ¶
De gal olbmot fárregohte duođas doppe eret. Mánnábearrašat fárrejedje, ja dohko báhce eanas dušše penšunisttat. ¶
Liidnavuona skuvla heaittihuvvui 2003:s. Dalle ledje dušše guokte oahppi vel skuvllas, ja sudno sirde Fielvuona bajásšaddanguovddážii. 2012:s ii leat oktage mánná, ii skuvlaagis ii ge ovdaskuvlaagis Liidnavuonas. ¶
[1] Knud Leema oaidnu giellageavaheapmái oahpahusas lea čilgejuvvon Sámi skuvlahistorjjá 5:s: http://skuvla.info/skolehist/leem-n.htm ¶
[2] Fleitschera aviisačállosat leat oassin dán girjji neahttaalmmuheamis: http://skuvla.info/skolehist/fleitscher-tn.htm ¶
[3] Jens Petter Nielsen: Altas historie 1 , s. 185. Das muitaluvvo plána birra, muhto ii dat ahte šattai go dat čađahuvvot.  ¶
[4] Skuvlabiire gohččoduvvui dárogillii Høivig dahje Høyvika. Mii leat iešguđet gálduin gávdnan dasa moadde sámegiel nama, Ávjegohpi lassin dat lea gohččoduvvon Viesluoktan ja vejolaš maiddái Máttagohppin. ¶
[5] Dárogielnamma Storvigen dahje Storvika, sámegillii lea gohččoduvvon Málatluoktan dahje Málatgohppin. ¶
[6] Dán oktavuođas mearkkaša suomagiella sámegiella. ¶
[8] Dálbmeluovtta suohkanii gulle Álttávuona olggumus guovllut goappešat bealde vuona, ja oassi Stiertnás ja Sievjjus. Dálbmeluokta biddjouvvui oktan Álttá suohkaniin 1964:s. ¶
[9] Dá lea oassi statistihkas mii lea Egil Thorvaldsena artihkkalis Fra misjonsskole til allmenndannende skole, Altaboka 1988. ¶
[10] Eanet Álttá oahpaheaddjeskuvlla birra Eivind Bråstad Jensena artihkkalis dán girjjis. ¶
[12] Jarle Mjøen: Karen Gjerdebakken, Altaboka 1988 ¶
Eará artihkkalat Sámi skuvlahistorjá 6-girjjis ¶
Sámegiella oahpaheaddjioahpahusas 1973 rádjái ¶
Artihkal girjjis Sámi skuvlahistorjá 6 . Davvi Girji 2013. ¶
Eivind Bråstad Jensen sámi skuvlakonferánssas Romssas 2004. (Govva: Svein Lund)  ¶
Eivind Bråstad Jensen lea daid gaskkas geat leat čállán eanemusat sámi skuvlahistorjjá birra. Son lea almmuhan ollu girjjiid, ee. Fra fornorskningspolitikk til kulturelt mangfold ja Skoleverket og de tre stammers møte. Sámi skuvlahistorjá 3:s . son lea čállán artihkkala Rivttes guvlui? Loabága sámegieloahpahusa árvvoštallan.  ¶
Eivind Bråstad Jensen lea riegádan 1946:s ja bajásšaddan Romssa gávpogis. Doppe son váccii álbmotskuvlla, gymnása ja lei 1965:s vuosttaš joavkkus geat válde filosofiija ovdaoahpa doppe. Dasto son válddii davviriikkaid gielaid vuođđofága, historjjá gaskafága ja pedagogihka váldofága Oslo universitehtas. Son lea bargan oahpaheaddjin vuođđoskuvllas ja allaskuvllas, leamaš Romssa universitehta diehtojuohkindirektevran, Romssa fylkka oahpahusdirektevran ja Romssa universitehta doseantan. Son lea leamaš penšunistan 2011 rájes, muhto goitge doaimmaha ain universitehta dutkamiid.  ¶
Norgga eiseválddit beroštišgohte duođas sápmelaččaid mišuneremis ja oahpaheamis 1700-logu álggus. Thomas von Westen-báhppii biddjui bargun jođihit sápmelaččaid mišuneren- ja čuvgehusbargguid. Son vuođđudii skuvlla dasa 1717:s, Seminarium Scolasticum Troanddimis. Dat lei katedrálaskuvlla olis ja galggai oahpahit sápmelaččaid oahpaheaddjin. Pietisttalaš ideologiija mielde galggai mišunerejuvvot sápmelaččaid iežaset gillii. ¶
Maŋŋel go von Westen jámii 1727:s, de ovtta áiggi besse njunušteologat atnit dárogiela sápmelaččaid mišuneremis. Seminarium Scolasticum heaittihuvvui dasto. Ledje nu heajos vásáhusat dárogillii mišuneremis ahte eiseválddit 1752:s álggahedje fas miššuvdnaskuvlla Troanddimii, Seminarium Lapponicum. Dan skuvllas jorgaledje maiddái girjjiid sámegillii. ¶
Danmárkku ja Norgga gonagas Fredrik 5.  ¶
Gonagas Fredrik 5 álggahii Seminarium Lapponicum. Olgeš bealde mii čájehit originálagillii oasi gonagaslaš gohččumis seminára birra. ¶
1774:s bođii dánskalaš Markus Frederik Bang bisman Trøndelagii ja Davvi-Norgii.. Nu go dat bisma gii álggii su maŋŋil, Johan Christian Schønheyder, de son gáibidii ahte buot oahpahus ja sárdnideapmi galggai dárogillii (dánskkadárrui), ja su dáhtu mielde heaittihuvvui Seminarium Lapponicum. De čájehuvvui ahte Banga ja Schønheydera dárogielgohčus ii lean ovddidan sápmelaččaid čuvgehusa, dat lei baicca hehtten daid bargguid. ¶
1816:s bođii Peder Vogelius Deinboll Čáhcesullui suohkanbáhppan ja maŋŋil šattai Nuorta-Finnmárkku proavásin. Sus lei duohta jáhkku ahte girku ja skuvla fertii ovttastallat sápmelaččaiguin daid iežaset gillii. Danne ferteje maiddái oahpahit sámegielat báhpaid ja oahpaheddjiid. Stuoradiggeáirrasin son evttohii cegget Čáhcesullui oahpaheaddjiseminára. 1822:s mearridii Stuoradiggi ásahit dakkár seminára, ii lean gal Čáhcesullui, muhto Runáššái. Dat doaibmagođii doppe 1826:s. ¶
17- ja 1800-logus lei čađat riidoáššin ahte galge go sápmelaččat oahpahuvvot dárogillii vai sámegillii. Runášši seminára vuođđudeapmi čájeha ahte sámegiela bealušteddjiin lei fápmu 1800-logu álggus. Áigumuš lágidit sápmelaččaide čuvgehusa ja oahpahusa sámegillii lei ge jur guovddážis go Stuoradiggi mearridii ásahit oahpaheaddjiseminára Runáššái, dan vuosttaža Norgii maŋŋel 1814. ¶
Runášši seminára vuosttaš skuvlastohpu.  ¶
Nils Gundersen lei Runášši seminára oahpaheaddjin 1826–40. Son lei áidna sápmelaš gii lei seminára oahpaheaddjin.  ¶
Simon Nicolai Kildal lei seminára vuosttaš hoavda. Vuosttaš oahpaheaddji lei sápmelaš Nils Gundersen (Gundar-Niillas), gii lei Deanus eret ja lei bargan oahpaheaddjin sámiide Muosáin. Sus ii lean formálalaš oahppa, son lei oahppan muhtun muddui sámemiššonearain. Seminára vuosttaš jagi rájes lei sámegiella lassifágan oahpahusas. Dat lei ovttalágan buot ohppiide beroškeahttá man čerdii sii gulle. Nu šattai dilli buot sámegieloahpahussii, ja maŋŋil maiddái suomagieloahpahussii dán semináras dassážii go buot dakkár oahpahus loahpahuvvui doppe 1905:s (sámegiella) ja 1906:s (suomagiella). Semináras lei vuosttaš beaivvi rájes dáru oahpaheaddjioahppu sámi ja dáčča ohppiide ¶
Seminára vuosttaš jagi lohke dušše sámi oahppit sámegiela. Guokte ovddimusa leigga kárášjohkalaš Samuel Samuelsen Anti ja Hans Mortensen Kolpus, gii bođii Mátta-Várjjagis, ja soai birgiiga bures semináras. 1828:s čálii Kildal Girkodepartementii Anti dáfus ahte son «bođii seminárii golggotmánu 5.b. measta áibbas ovdamáhtolašvuođa haga. Dan oanehis áiggi go son lea leamaš dáppe, son lea ovdánan sakka. Son lohká dál bures ja rievttes nuohtain vaikko makkár dárogiel girjjis, ja lea čálligoahtán diktáhtaid ja čállinbihtážiid dárogiel stiilačállingirjji mielde. Son lea čađat viššal ja gearggus, ja dat dahká sutnje buori doaivvu».  ¶
Kolpusa birra čállo seamma čállagis ahte son «bođii seminárii njukčamánu 18.b. diibmá, ja sus ii lean dalle eará máhtolašvuohta go religiovnna diehtu sámegillii. Dál son dárosta juo beanta bures, čállá oalle bures diktáhtaid, ja ráhkada oahpahallanbihtážiid čálalaš dárogillii (...) Son árvvoštallá oalle bures, lea oahppoáŋgir, ja sus lea buorre doaivva birget. Sámegiela son oahpahallá beaivválaččat sátnegirjjiin ja grammatihkain».  ¶
Moadde jagi das maŋŋil šaddagohte diekkár dieđáhusat sámi ohppiid birra dađistaga heajubun. 1833:s juo čállá Kildal guoktása birra ahte soai «luohpaba dál hejot válbmanan, vaikko oahpaheaddjit leat golahan ollu višu sudnuide. Dat vuolgá das go giella lea hehttehussan, ja heajos ráhkkaneamis sudno ruovttuin oahpahussii. Nuppi guovdu lea sivvan gullevaš báhpa (Stockfleth) fuollameahttunvuohta dán oahpahussii oahppofáttáid válljemis, go dáppe leat áigi ja ruđat golahuvvon duššái, almma veaháge doaivagiin ahte dakkár ohppiid oahpahus livččii boahtteáiggi ávkin oahpahusásahusaide».  ¶
Go Kildal gulai ahte Stockfleth 1834 čavčča áiggui váldit oahpahussii vel golbma Nuorta-Finnmárkku oahppi, de son čálii ee. ná bismii: «Stockfleth áitá dál sáddet midjiide fargga 3 árvideamis jallas finnmárkulačča (...) Doaimmastis áŋgirušadettiin Finnmárkku beali sutnje galggašii čuvgejuvvot ahte moadde jierpmálaš lulli olbmo livčče várra sakka eanet ávkin olmmošálbmoga ovdáneami dáfus doppe. (...) Sámegiela, erenoamážit go dan vásiha ja gieđahallá beaivválaččat, ii suige leat mihkkege noaidegoansttaid háhkat.»  ¶
Sámi ohppiide šattai dađistaga váddáset olahit seminára gáibádusaid 1830-logus. Eará sániiguin sáhttá dadjat ahte seminára mielas ledje badjelmeare váddásat dat gáibádusat maid dát ohppiidjoavku dagahii sidjiide. ¶
Unjárgalaš Peder Iversen Banne ja deatnolaš Iver Nilsen Bonakas, leigga 1846 rádjái leamaš semináras 4 jagi ja 5 mánu. Čállosis Girkodepartementii čilgii hoavda čuovvovaččat manne soai leigga leamaš semináras guhkit go lobálaš áiggi, mii 1836:s lei mearriduvvon 4 jagi: «Giella ja sudno ollislaš diehtemeahttunvuohta heađuštii sudno searvamis dan guovtti dárogielat oahpaheaddji oahpahussii.(...) Eai soai bálljo ovdánan. Soai fertiiga leat dáppe guhkit vai sudnuide adnon ruđat eai šattaše duššás golahuvvon.»  ¶
Bonakas dattege ii nagodan olahit dohkálaš semináraoahpa. Banne gal nagodii dan, muhto son ges ii soabadan girkolaš eiseválddiiguin, ja 1853:s bisma sáhkkohii su máksit 2 spesidáleha «danne go ii boahtán proavása galledeapmái dán jagi». ¶
Seminára 25 vuosttaš doaibmanjagi (1851 rádjái) lei dat válbmen dušše 14 sámi oahpaheaddji. Dain barge bealli vuollel 10 jagi danne go vádjoledje árrat eret dehe celkojedje eret. Dušše golmmas sis barge oahpaheaddjin guhkit go 20 jagi. ¶
Čájehuvvui maiddái nu hoavdda čálalaš dieđuid mielde ahte sámi semináraoahpaheaddji Nils Gundersen ii dohkken oahpaheaddjin eará go sámegielas. Dađistaga eanet duhtameahttunvuohta su bargguin dagahii ahte son oaččui penšuvnna 1840:s. Nils Gundersen šattai nu ii dušše seminára vuosttaš sámi oahpaheaddjin, muhto maiddái maŋemussan, vaikko doppe oahpahuvvui máid sámegielas gitta 1905 rádjái. Stockfleth evttohii sin bidjat virgái sámi semináralačča Kolpusa go Gundersen heittii 1840:s, muhto evttohus ii dohkkehuvvon. Seminára hoavda oaivvildii deháleabbon máhttit teologiija go sámegiela. Cand.theol. Jakob Wetlesen, guhte oaččui virggi, máhtii hoavdda dieđuid mielde 1846:s ain nu hejot sámegiela ahte oahppit dat duohtadilis doibme sámegieloahpaheaddjin. Go Gundersena sadjái bidje oahpaheaddjivirgái dáčča teologa gii ii bálljo máhttán sámegiela, de dovdo das ahte seminára lei ložžegoahtán geatnegasvuođas oahpahit sámegiela. Go seminára álggahuvvui 1826:s, de lei doppe sápmelaš oahpaheaddjin, ja dáčča hoavdan. 15 jagi maŋŋil lei dáčča hoavdan ja 2 dáčča oahpaheaddjin. Maŋŋil barge eanas áiggi dáčča teologat sámegieloahpahusain, nu go sámemiššuvnnas lei vierrun. ¶
Romssa seminára sullii 1900:s. Semináravisttit ledje gárvvisin 1865:s.  ¶
(Govva: Perspektivet museum) ¶
Sápmelaččat geat ledje ollašuhttán oahpaheaddjioahpu semináras, eai lean goitge njuolga dohkálaččat oažžut bistevaš oahpaheaddjivirggi. Sámi seminarista Per Persen Holm oaččui dieđu 1861:s ahte son biddjui dušše gaskaboddosaš oahpaheaddjin Unjárgii. Son sáhtii gal oažžut bistevaš virggi «go son oažžu gáibiduvvon duođaštusa su dárogielmáhtolašvuođastis». Maŋŋel go lei bargan vihtta jagi daid eavttuid mielde, de dieđihuvvui ahte son lassin sámegillii máhtii dohkálaččat sihke dárogiela ja láttegiela, muhto go sus muđui váillui ánsu, de son fertii ain dohkkehit gaskaboddosaš virggi. ¶
Eiseválddiid eahpádus ja cuiggodus sámi oahpaheddjiid guovdu čavggai ja lassánii. Unjárgga suohkanbáhppa Nils A. Aall dovddahii ja celkkii ahte sápmelaččat eai dohkken oahpaheaddjin. Dan son duođaštii namuhettiinis ovcci sámi oahpaheaddji maid gohčodii sihke juhkkin ja gávnneheapmin. Aalla dieđuid mielde ledje ge dat sámi oahpaheaddjit oalát čurbošan oahpaheaddjivirggiineaset. Son garrasit rávvii ahte sápmelažžan riegádan olbmuid eai galgan váldit oahpaheaddjin danne go dain váilo «dárbbašlaš vuoiŋŋalaš ja rumašlaš láhjit, ja danne go vel sin buoremusat ge eai ipmir veahášge mii jegolašvuohta ja ortnetvuohta lea». ¶
Hámmárfeastta proavás K. Rode oaivvildii ges vásihan ahte «dat unnánaš mii sápmelačča lea čuvvon go son boahtá semináras, láhppo fargga, ja son čierasta fas ruovttoluotta iežas álgodássái». Danne livččii buoremus «bidjat sápmelaččaide oahpaheddjiid geain njálmmiin dárogiella čuodjá eallasit ja čielgasit, ja geat eallimisttis leat ollásit searvan dáru álbmoga vugiide». ¶
Vaikko dalle ledje ge dakkár guottut ja oainnut, de gávdnojedje goitge sápmelaččat, láddelaččat dehe seaguhussogalaččat geaid eiseválddit dohkkehedje ollásit oahpaheaddjin. Kapellána Chr. Aug. Christophersen dieđihii čállagisttis 1874:s ahte kárášjot-sápmelaš nders Andersen Jox, gii dalle lei oahpaheaddjin átta-Várjjagis, lei erenoamáš čeahpes oahpaheaddji gii «sáhtii doaibmat fámolaččat ja goitge láđisvuođainis ja jierpmálašvuođainis nu vuolledássásaš álbmogii go Mátta-Várjjaga sápmelaččat ledje, sihke morálalašvuođa ja jurddašanfámuid dáfus. Son lei stuora doaivvan ja jur čikŋan oahpaheddjiid virgegoddái.» Ollu dán rámis ja buori árvvoštallamis dáiddii vuolgit das go Jox mánnán ja nuorran juo lei bajásšaddan dáčča biebmováhnemiid luhtte. [1]  ¶
1847:s čoahkkanedje riikka eará bismagottesemináraid hoavddat Christianiai gos galge ráhkadit ođđa, oktasaš njuolggadusaid ja ođđa oahppoplána semináraide. Sii evttohedje sierra seminára dehe «unniduvvon mihtuid mielde oahpahusásahusa sámi oahpaheddjiid váste», mii lei dárkilit heivehuvvon sin álbmoga eallimii, gillii ja ovdáneapmái. Sii oaivvildedje ahte ii lean vuogas ráhkadit sápmelaččaide ja dáččaide ovttalágan oahppoprográmma seamma oahppoásahusas danne go dat guokte álbmoga ledje nu guovtteláganat oahppodási ja eallinlági dáfus. Ja nu evttohedje seminárahoavddat sierra sámi oahpaheaddjioahpu – ja dat oahppu galggai vuođđuduvvot sápmelaččaid giela ja kultuvrra mielde. ¶
Stockfleth vuosttaldii garrasit sierra sámi oahpaheaddjioahppo-institušuvnna. Jos evttohus dohkkehuvvui, de šattai su oaivila mielde measta veadjemeahttun sápmelaččaide oahppat dárogiela, dáčča kultuvrra ja dan álbmoga vugiid. Son oaivvildii ahte oahppodási erohusat ledje baicca ággan ahte ii galgan juohkit sámi-dáru seminára guovtti oassái. Stockfleth čuoččuhii ahte daid erohusaid ii sáhttán jávkadit almma ahte sápmelaččat ovttastallagohtet singuin geain lei alit oahppodássi. Departemeanta ii áigon ásahit sierra sámi oahpahusa, muhto mearridii ahte maiddái maŋŋel go seminára sirdojuvvui Romsii 1848:s, de galge das sihke sámi ja dáčča oahppit. ¶
Gonagaslaš resolušuvdna 1851:s nannii ahte jahkásaččat galggai juohke bušeahtta-áigodagas 1851:s gitta 1854 rádjái juolluduvvot 1 000 spd [2] mii dárkilet ságastallama mielde galggai adnot «jur njulgestaga dan váste ahte lágidit sápmelaččaide dárogielmáhtolašvuođa». Ruhtajuolludeapmi geardduhuvvui ja gohčoduvvui fargga Finnefondetin. Dán foandda ásahemiin 1851:s daddjojit Norgga riikka eiseválddit rievdadišgoahtán politihkaset ja guottuideaset sápmelaččaid ja láddelaččaid guovdu dađistaga čielgaset dáruiduhttimin 1850-logu rájes gitta guhkás 20. čuohtejahkái. [3] ¶
, rievdadusguovlu-namahus biddjui namahussan guovlluide gos orui ábuheame golahit Finnefoandda ruđaid. Dat guovllut ledje 1853:s Hámmárfeastta, Áltá-Dálbmeluovtta ja Láhpi báhpagielddat Oarje-Finnmárkkus, buot Romssa proavásgoddi, Leaŋgáviika ja Ivvárstáđit Romssas ja Ufuohta ja Lodegiid báhpagielda Nordlánddas. Lei nu ahte stuora oasit Finnmárkkus, nu go buot Nuorta-Finnmárku ja Čuđegieddi, Guovdageaidnu ja Kárášjohka Oarje-Finnmárkkus 1850-jagiid ain adnoje nu nanu sámi guovlun, ahte doppe ii ábuhan viggat vuoruhit dárogieloahpahusa. Das oaidná muhtun láhkái makkár áigumušat eiseválddiin ledje dáruiduhttima dáfus. 1863:s ožžo Čáhcesullo, Davvisiidda ja Muosáid gielddat rievdadusguovlu-namahusa. 1867:s čuovvo Várggát ja Čuđegieddi. 1871 rájes attii Finnefoanda arvat ruđa Unjárgii ja Kárášjohkii. Dat rievdan bisttii ain 1870-logu, ja 1880:s ledje buot sámi ja látti guovllut šaddan rievdadusguovlun. Eiseválddiid áigumušaid mielde lei Davvi-Norga dalle rievdame moattegielat guovllus ovttagielat guovlun, máŋggabealat kultuvrras ovttabealat dáčča kultuvran. ¶
Bissovaš gollun Finnefondii ledje seminára nuvttásajit. Nuvttásajiid fálaldat lei nu ahte oahppit ožžo oahpahusa mávssekeahttá makkárge goluid jos ohppe sámegiela (1870 rájes sámegiela dehe láttegiela), ja maŋŋel go gerge oahpus, de galge bargat rievdadusguovllus čieža jagi, maŋŋil šattai dat vihta jahkin. Eanas áiggi besse dušše nuvttásajiid oahppit Romssa seminárii. Moadde jagi 1800-logu gaskkamuttus geahččalii bisma Juell gáibidit ahte buot semináralaččat galge oahppat sámegiela, muhto dasa šattai garra vuosteháhku. Ii lean guhká ovdalgo dat gáibádus heaittihuvvui. ¶
1857:s ledje dan gávcci nuvttásajis njeallje sápmelačča, golbma seaguhussogalačča ja okta dáččasogalaš. Dušše jagi maŋŋil ledje dan gávcci nuvttásajis vihtta dáččasogalačča, guokte sápmelačča ja okta látti oahppi. Sivvan dasa lei go njuolggadusat rievdaduvvojedje nu ahte dat duođai vuoruhedje dáččasogalaččaid nuvttásajiide. «Mii váldit ovddemusat dáččasogalaččaid, áinnas jos máhttet juo veahá sámegiela, muhto vaikko eai máhtáše ge dan,» čálii hoavda, Fredrik W. Hvoslef. [4] Su ággan lei ahte dat 12 sápmelačča nuvttásajiin geat ledje geargan 1853:s ledje ožžon čuovvovaš cealkagiid duođaštusaidasaset: «Dárogiella dagaha ain váttisvuođaid oahpahusas sidjiide geat leat riegádan sápmelažžan.» Ja danne dat eai lean dohkálaččat «lágidit sámemánáide dárogielmáhtolašvuođa».  ¶
Hvoslef čuoččuhii ahte albma dárogielmáhttu lei deháleabbo go sámegielmáhttu oahpaheddjiide geat galge bargat rievdadusguovlluin. Ii oahpaheaddji dárbbašan máhttit sámegiela eanet go dan muddui ahte máhtii jorgalit sámegillii dárogiel sániid ja cealkagiid maid mánát eai ipmirdan. Sámegiela galggai atnit dušše gaskkohagaid ja unnimus lági mielde. ¶
Hvoslefa dáhtu mielde mearridedje ođđa sisaváldinnjuolggadusaid 1859:s. Go semináras álge sisaváldingeahččalemiin, de ožžo dat ohccit saji geain ledje buoremus árvosánit geahččaleamis. Nu áigo sii geahččalit oažžut čeahpimus semináralaččaid oahpaheaddjin rievdadusguovlluide. Eanas sis válde vuostái nuvttáfálaldaga. Ođđa vuogádat dagahii ahte sápmelaččat buori muddui olgguštuvvojedje nuvttásajiin. Dušše okta sápmelaš beasai nuvttásadjái 1859-66 áigodagas. ¶
Vuosttaš áigodagas go Romssa semináras ledje nuvttásajit (1853-66) váldoje dohko 45 nuvttásaji oahppi. Dan 12 sápmelaččas njealjis eai ožžon dohkálaš oahpaheaddjioahpu. Dan 8 eará sápmelaččas ledje dušše njealjis oahpaheaddjibarggus 1867:s. Dan njealljása birra daddjo ahte sis lei muttu mielde buorre máhttu dárogielas go álge semináraohppui. Sii ledje bajásšaddan buori muddui dáruiduvvan guovlluin. Dan 29 dáččasogalaš oahppis ledje 1867:s eai unnit go 22 oahpaheaddjibargguin rievdadusguovlluin. Dat lei vel eanet duođaštussan dasa ahterievdadusguovlluide oaččui buoremusat oahpaheddjiid go oččodii dohko dáččasogalaš oahpaheddjiid geat ledje lohkan sámegiela nuvttávuogádagas. ¶
Vaikko lei ge measta ovttajienalašvuohta dáččasogalaš oahpaheddjiid buorrevuođa dáfus sápmelaččaid ektui, de lei unnán vuosteháhku 1863:s go mearriduvvui ásahit Áltái oahpaheaddjiskuvlla ja bidjat dasa sámegieloahpahusa ovddasvástádusa. ¶
Seminárahoavda Christian Kaurin čuoččuhii baicca ahte Álttá oahpaheaddjiskuvla heivii bures sámegieloahpahussii danne go buot ohppiide galge ovttamađe fágat, sidjiide šadde ovttalágan oahppaneavttut, ja sii galge olahit ovttahat mihttomeari. Son bijai namalassii eaktun ahte buot oahppit doppe galge lohkat sámegiela ja deattuhii ahte «Finnmárkku eamiálbmoga olbmot háliide álgit dohko». ¶
Kaurin celkkii goitge ahte son ii doivon «sámegieloahppit obanassiige leat leamaš ávkin min seminárii». Seminára skuvlajagi 1866-67 jahkedieđáhusas cealká ja nanne son ahte sámegiella ii šat galgga leat «oahpahusfáddán» Romssa semináras ja «min seminára heivehus dálá dilis ja obalohkái lea nu sullii go dán riikka bismagotteseminárain muđui, sihke oahppofáttáid, oahpaheddjiid, eksámeniid dáfus jna.».  ¶
Deháleabbo go sámegieloahpahus lea Kaurina mielas leamaš oččodit Romssa seminára eanemus lági mielde dakkárin go riikka eará seminárat ledje. Ii oro leamaš makkárge vuosteháhku dasa ahte seminára guđii dan ulbmila mii das diehttelasat lei go ásahuvvui 1826:s. ¶
Lei maiddái nu ahte go sámegieloahpahus sirdojuvvui Áltái, de ollašuvai buori muddui ovddeš áigumuš sirret dáččasogalaš olbmuid ja sápmelaččaid oahpaheaddjioahpu. Imaštahtti lea goas dat dáhpáhuvai. 1860-logu gaskkamuttus mearridedje eiseválddit ollu mas oaidná ahte sii ledje hábmegoahtán dakkár politihka mas sámi mánáid dárogieloahpahus deattuhuvvui dađistaga garraseappot. Eai ge eiseválddit atnán sámi oahpaheddjiid dohkálažžan doaimmahit dan politihka beaivválaš dilis. Go sirdin Áltái bealuštuvvui danne go de boahtigohte eanet ohcciid «Finnmárkku iežas álbmogis», de orrot das leamen vuostálasvuođat. Soaitá baicca sirdimis Áltái oaidnit ahte sin politihkka dán suorggis ain lei eahpečielggas, ja okta olmmoš guovddáš doaimmain sáhtii buori muddui okto mearridit geainnu. Goitge orru gal maiddái nu ahte sii deattuhedje eanet dan mii Romssa seminárii lei buoremus – go dáruiduhttinpolitihka beliid. ¶
Danne go dan áiggi lei politihkalaš čoaskin unnitloguid vuostá, de ii lean imaš go Álttá oahpaheaddjiskuvla fargga cuiggohalai go oahpaheaddjit geat válbmane doppe eai máhttán dárogiela dohkálaččat. Bismagottedirekšuvdna, mii «lei beahtahallan sakka go lei vuordán skuvlii ozaše oahppit main lea doarvái giellamáhtolašvuohta» , evttohii dan dihte sirdit skuvlla čielgaset dáččalaš birrasii. Álttás ledje namalassii ila ollu sámi ja látti ássit.  ¶
Finnmárkku ámtamánni Holmboe evttohii sirdit oahpaheaddjiskuvlla, muhto ii fal Hámmárfestii, go doppe bargiidseađus ledje nu olu láttit ahte biras iešalddis livččii heađuštan skuvllaid oahpaheamis ohppiide dárogiela. Son oaivvildii skuvlla sirdimis fertii eanemusat deattuhit dan mii darvviha «daid vieris álbmogiid dán ámtii», Norgii ja dáččaid ásahusaide. Son čuoččuhii ahte sámi ja látti oahpaheaddjit ledje návccaheamit, ja son balai dakkár oahpaheddjiid vuosttaldit ovdalgo bealuštit dáruiduhttima. Holmboe celkkii loahpalaččat ahte buoremus lei sirdit skuvlla Romsii ja ovttastahttit dan doppe seminárain. ¶
Skuvlajagi 1867/68 ledje Romssa semináras 11 guoros saji ohppiide. Dan vuođul Kaurin dohkkehii ahte seminára fas galggai váldit badjelasaset sámegieloahpahusa. Seminárahoavda bijai goitge eaktun ahte oahppit galge máhttit dárogiela ollásit vai eai šattaše «unohas goazanin» seminárii. ¶
Girkodepartemeanta oaivvildii Romssas daid buoremus eavttuid lágidit oahpahusa mas oahppit ožžo dievaslaš oahpu dárogielas, dáččaid kultuvrras ja dáččaid oainnuin «go dan máhtolašvuođa haga manašii fargga boasttu guvlui dán oahpahusa mihttomearri» . Stuoradikki girkolávdegoddi bijai eaktun ahte Romssa seminára galggai fállat sámegieloahpahusa ohppiide geat máhtte dárogiela nu bures ahte sii vissásit «oahpaheaddjin duođai gilve dárogiela daid vieris olmmošnáliid gaskii». 1870:s, seamma jagi go Álttá oahpaheaddjiskuvla luobahii sin maŋemus ohppiideaset, de oaččui Romssa seminára fas sámegieloahpahusa ovddasvástádusa.  ¶
Finnmárkui lei ávkin go ollu ođđa oahpaheaddjit válbmane dan oanehis áiggis go Álttás lei oahpaheaddjioahppu, ja eanas ohppiin geat gerge lei sámi ja/dehe látti duogáš. Dáruiduhttima dáfus gal Álttá oahpaheaddjiskuvla ii doaibman nu go ulbmilin lei. Eanas oahpaheaddjit geat gárváne doppe eai heiven dáruiduhttima reaidun, danne go sii eai báljo máhttán skuvlla oahpahusgiela, ja nu sii áinnas geavahe dan giela maid sihke sii ja sin oahppit máhtte. ¶
Go nuvttásajit sirdojuvvoje Álttás Romssa seminárii 1870:s, de váldoje njeallje dan 12 sajis ohppiide geat galge oahppat láttegiela, ja dan gávcci eará saji oahppit galge lohkat sámegiela. Nuvttáoahppit šadde lohpidit bargat seaguhusguovlluin «erenoamáš ulbmilin lágidit sápmelaččaide ja láddelaččaide dárogielmáhtolašvuođa». Láttegiella váldui mielde danne go ledje fárregoahtán olu eanet olbmot Suomas Norgii, erenoamážit Nuorta-Finnmárkui, ja eiseválddiid ipmárdusa mielde dat áittii riikka sihkarvuođa. 1870 rájes gitta 1904 rádjái, go oahpahusfálaldat heaittihuvvui, ledje 187 nuvttásaji dan 861 oahpposajis. Dain lohke 121 sámegiela ja 66 láttegiela. Oahppit juohkáse ná guovllu gullevašvuođa dáfus buot ohppiid ektui: ¶
Romssa bismagottis ¶
Finnmárkkus ¶
Romssas ¶
Nordlánddas ¶
Sisaváldon oktiibuot ¶
Eará bismagottiin ¶
Sisaváldon oktiibuot ¶
Skuvladirektevra Killengreen čálii 1886:s ná: «Ii leat váldon Finnmárkku skuvllaid bálvalussii oktage oahpaheaddji gii gullá čielga vieris álbmogii, eai ge seaguhussogalaččat, dušše moaddása geat bohte Romssa ámttas geaid varrasuonain lea sámi varra, muhto geat leat ollásit dáruiduvvan. Ođđa oahpaheaddjit geat leat ožžon virggiid, leat dáččasogalaččat.» Goitge son ain háliidii ahte oahpaheaddjit geat galge bargat dain giellaguovlluin, galge oahppat juobe veaháge sámegiela dehe láttegiela.  ¶
1870 rájes 1882 rádjái besse 2 sápmelačča seminárii, muhto ii oktage láddelaš. 1883 -1905 áigodagas ožžo 10 sápmelačča ja 5 láddelačča oahpposaji. Dat daguhii ahte rievdadusguovlluid skuvllaide biddjoje dáččasogalaš nuvttásajiid oahpaheaddjit. Sii ledje lohkan semináras sámegiela guokte jagi vai gulahallet sámegielat ohppiiguin. ¶
1886:s lei Stuoradikkis ovddiduvvon eahpádus nuvttásajiid dáfus. Bušeahttaevttohusastis skuvlajahkái 1902/03 bijai Romssa skuvladirektevra vejolažžan unnidit nuvttásajiid. Su ágga dasa lei ahte eai šat dárbbašan nu ollu oahpaheddjiid geat máhtte sámegiela ja láttegiela danne go dáruiduvvan lei ovdánan nu bures. Skuvladirektevra oaivvildii ollu báikkiin eai dárbbašan earágo jur máhttit veahá vierrogielaid, ja dan máhtu berreje oahpaheaddjit ieža háhkat alcceseaset. Son ii atnán veadjemeahttumin fargga sáhttit heaittihit buot veahkkegielaid skuvllain. Ii son goitge evttohan makkárge čielga rievdadusaid, muhto son bijai ášši Finnmárkku vuosttaš skuvladirektevrra duohkai maŋŋel go dat vuosttaš fylkan oba riikkas oaččui sierra skuvladirektevraámmáha. Dan ámmáha ásaheapmi lei njulgestaga vuolggan dasa go ain lasihedje dáruiduhttindoaimmaid. Ođđa skuvladirektevra, Bernt Thomassen, čujuhii loguide main oinnii ahte dušše 11 dan 47 oahpaheaddjis geat ledje válbmanan nuvttásajiin 1893-1902 áigodagas, ledje bargan dehe ledje bargame geatnegahtton jagi rievdadusguovlluin. Guđas ledje fárren eret maŋŋel go gerge geatnegasjagiin. 30:s eai lean ollenge bargan oahpaheaddjin Finnmárkku skuvllain. ¶
Dát logut dagahe duođalaš eahpádusa nuvttásajiid ávkki dáfus. Muhto Romssa oahpaheaddjiskuvla, mii bealuštii nuvttásajiid, čájehii cealkámušastis ahte namuhuvvon loguin eai lean váldon mielde eará go Finnmárkku rievdadusguovllut. Dat guovllut ledje dalle Návuotna, Ráisa ja muhtun oasit Ivgus ja Skiervvás. Go daid guovlluid válddii mielde lohkui, de ledje 16:s, eai ge 30:s geat eai lean váldán barggu guoskevaš giellaguovlluin. Dasa lassin namuhii skuvlaráđđi ahte 3 dan 16 oahpaheaddjis eai lean sáhttán bargat geatnegasjagi buozanvuođa geažil dehe go ledje jápmán nuorran. ¶
Romssa skuvla beroštii dán áššis danne go nuvttásajiid doalaheapmi maiddái mearridii galge go oahpaheaddjiskuvllas oahpahit sámegiela ja suomagiela. Dalle, nu go ovdal lohke namalassii dušše nuvttásajiid oahppit dan guokte fága. Oahpaheaddjiskuvlla bealis čuoččuhuvvui ahte lei dárbu ollu jagiid vel oahpaheddjiide geat máhtte sámegiela ja suomagiela, ja livččii vahágin Finnmárkku álbmotskuvlii jos nuvttásajit jávkaduvvoše. ¶
Skuvladirektevra Thomassen goitge evttohii skuvlajagi 1904/05 bušeahtas ahte Romssa oahpaheaddjiskuvlla nuvttásajit galge heaittihuvvot. Nuppe dáfus son dattege ákkastalai hui jáhkehahtti vugiin nuvttásajiid bisuheami beali: In duosttaše gal evttohit heaittihit nuvttásajiid oalát. Gávnnahin ahte livččii golaheame boastut dan oanehis skuvlaáiggi jos bijašii dakkáriid geat eai máhte veaháge sámegiela dehe láttegiela oahpaheaddjin mánáide geat bohtet skuvlii almma máhttimis makkárge eará giela go sámegiela dehe láttegiela. (..) Livččii áibbas boastut doaivut ahte dárogielmáhttu lea ovdánan Finnmárkkus nu bures ahte mánát máhttet dan mađe dárogielsániid ahte skuvla sáhtášii bargagoahtit daid vuođul. Hui ollugat ohppiin eai ipmir dál sáni ge dárogiela, eai cealkagiid, ja čielggas lea ahte ferte bargat guhká dainna ovdalgo dilli rievdá (...).  ¶
Muhto dehálažžan anán maiddái dan ahte nuvttásajit sáhtáše addit ollu, erenoamáš čeahpes oahpaheddjiid dáidda davimus guovlluide (...) juohkehaš gii diehtá veahášge dán áššis, diehtá maiddái ahte eanas Finnmárkku čeahpimus oahpaheddjiin leat nu daddjon nuvttásajiid oahppit, geat várra eai livčče, na dadjat eai heađisge livčče, boahtán deike jos eai álggu rájes livčče geatnegahtton bargat dáin guovlluin dan ovddas go stáhta lea ruhtadan sin oahpahusa.  ¶
Dasto son namuha veaháš daid váttisvuođaid mat šadde go muhtun nuvttásajiid oahppit eai lean ollašuhttán geatnegasvuođaideaset, ovdal go son de cealká loahpalaččat: Ášši ii dáidde oažžut eret dan geainnus maid dás ovdalis lean namuhan oanehaččat, ja danne ferten evttohit heaittihit daid nuvttásajiid mat leat leamaš Romssa semináras dan rájes go dat álggahuvvui 1826:s. Nu šaddet nuvttásajiid maŋemus oahppin dat 6 sámi oahppi geat gerget 1905:s, ja dat 3 látti oahppi geat gerget 1906:s. Heaittiheapmi ii heiveše gal Finnmárkku skuvllaid dálá dárbbuid mielde, ja daid dárbbuid mielde mat ain bistet, ja danne mun vuostemielain evttohan dan.  ¶
Departemeanta bealuštii Thomassena loahppacealkaga iige vuhtiiváldán oahpaheddjiid vuostehágu iige bisma Bøckmanni čállosa mas dat gohčodii nuvttásajiid vuogádaga «Finnmárkku oahpahusásahusaid ja nammejahkii religiovnna oahpahusa jápmimin dehe eallimin». ¶
Oarje-Finnmárkku oahpaheddjiid searvvi jahkečoahkkin Álttás 1904 loahpas doarjjui ollásit skuvladirektevrra evttohusa heaittihit nuvttásajiid vuogádaga. Thomassen ságastalai čoahkkimis, ja eatnasat čoahkkimis vuosttalde veahkkegielaid geavaheami, go dat dávjá heađuštii dáruiduhttima. Sin mielas sáhtii baicca oahpahusas atnit čájehan- ja čilgenvugiid. ¶
Maiddái Finnmárkku báhpat ledje láivasat nuvttásajiid bealušteamis. Unjárgga suohkanbáhppa Chr. Opdahl celkkii Stuoradikkis 1904:s «Dábálaš oaivil doppe davvin lea ahte daidda ii leat šat dárbu.» Sullásaš oaivilat oidnojedje maiddái Finnmárkku áviissaid čállosiin. ¶
Juovlamánu 13. b. 1904:s mearridii Stuoradiggi heaittihit Romssa oahpaheaddjiskuvlla nuvttásajiid vuogádaga. 1905:s válde eksámena dat maŋemus 6 oahppi geain lei sámegiella, ja 1906:s ges dat geain lei láttegiella. 1906 jahkedieđáhusastis celkkii rektor Qvigstad ahte dál lei loahpahuvvon dat doaibma mii Romssa oahpaheaddjiskuvllas lei dalle go dat ásahuvvui 1826:s, namalassii addit ohppiidasas dan giellamáhtolašvuođa man dárbbašit gullevaš giellaguovlluin. Go Qvigstad dainna lágiin čájehii ahte dál lei sámegiel- ja láttegieloahpahus loahpahuvvon oahpaheaddjiskuvllas, de son ii oro oaidnán ahte oahpaheaddjiskuvla sáhtii lágidit dakkár oahpahusa vaikko eai lean ge nuvttásajit. Oainnát Stuoradikki mearrádus ii gieldán ovttage oahpaheaddjiskuvlla ásahit sámegieloahpahusa dehe láttegieloahpahusa. Qvigstad ja earát soite atnán heaittihanmearrádusa jápminduopmun sámegieloahpahussii ja láttegieloahpahussii danne go dan guovtti giela oahppamii lei nu unnán beroštupmi. Dušše stuora ruhtajuolludemiid bokte atne sii vejolažžan oažžut ohppiid daidda fágaide. ¶
Ovddeš oahppit ja oahpaheaddjit 25 jagi ávvudeamis 1947:s. Gurut bealde nr. 2 ovddeš seminárajođiheaddji Just Qvigstad, su olgeš bealde Romssa skuvladirektevra Matias Hellebust.  ¶
(Govva: Arne Ytreberg) ¶
1906:s álggii lagabui 50 jagi guhku áigodat mas Romssa oahpaheaddjiskuvla doaimmai nu go eará skuvllat Norggas, deattutkeahttá sámi ja látti ohppiid erenoamáš dárbbuid. ¶
1947:s vuođđuduvvui Skuvladoaimmahusa ovttastahttinlávdegoddi, ja dat galggai guorahallat riikka oahpahuspolitihka obbalaččat. Lávdegoddi evttohii ahte oahpaheaddjioahppu galggai ásahit erenoamáš fálaldagaid mat adde gelbbolašvuođa bargat oahpaheaddjin sámi guovlluin. Dat buvttihii ahte Romssa oahpaheaddjiskuvla fas fállagođii sámegieloahpahusa. [115] Dalle go dáruiduhttinpolitihkka lei guovddážis 1800-logu loahpa rájes, de oččodedje eiseválddit dáččasogalaš ohcciid sámegielohppui ja láttegielohppui. Go fálaldat fas ásahuvvui 1950-logus, de galge sii bivdit sámi nuoraid dan ohppui. ¶
Sii geat válde sámegieleksámena, geatnegahttoje álgojagiid bargat vihtta jagi Finnmárkku álbmotskuvllas dehe Romssas dain guovlluin gos dárbbaše sámegielmáhtu, danne go stáhta attii stipeanddaid vai sápmelaččat ohcet oahpaheaddjiohppui mas ohppet sámegiela. Muhto eai lean čielga njuolggadusat stipeanddaid ja eará vehkiid dáfus. Dat lea várra čilgehussan dasa go oahpaheaddjiskuvlla rektor Jens Rydland 1956 suoidnemánus čálii Girko- ja oahpahusdepartementii: «Dákko bokte heivehan jearrat galget go sámegielat ohcciide makkárge erenoamáš ovdamunit dán jagi sisaváldimis, ja lea go mearriduvvon ahte sámegieloahppit galget oažžut valjit stipeanddaid go geatnegahttet iežaset bargat sámi guovlluin?»  ¶
1955-1961 áigodagas válde 25 oahppi sámegieleksámena. Čállosis Lofotposten-áviissas 1955 ođđajagimánus muitalii Girko- ja oahpahusdepartemeantta byrohoavda Tisdal ahte giellaseaguhusguovlluin ledje 15 skuvlla. Danne go muhtumiin dain skuvllain juo ledje oahpaheaddjit geain lei dohkálaš sámegieloahppu, de son árvvoštalai ahte «dál dárbbašit 7-8 oahpaheaddji geat sáhttet oahpahit goappašat gillii.» Go maiddái čuovvovaš jagi galge vihtta oahpaheaddji oahppat sámegiela erenoamáš fálaldahkan, de navddii byrohoavda ahte šadde doarvái oahpaheaddjit «seaguhusgielaid» skuvllaide. ¶
Sámegieloahpahus lei álo leamaš lassin eará fágaide, muhto dál lei dat nai rievdame. Skuvlaráđi (oahpaheddjiidráđi) evttohusa mielde mearriduvvui ahte sii geat lohke sámegiela, eai dárbbašan oahppat eŋgelasgiela. ¶
1949:s oaččui Ørnulv Vorren beallevirggi Romssa musea konserváhtorin, ja nubbi beallevirgi lei oahpaheaddjin Romssa oahpaheaddjiskuvllas. Go son álggii konserváhtorin ollesáigái 1952:s, de ii lean vel sámegieloahpahus álgán. Ovdal go Vorren heittii, de lei son ráhkadan guokte molssaeavttu mot sámegieloahpahus galggai lágiduvvot. Okta vuohki lei ásahit sámegiela fágan nu go earáge fágat oahpaheaddjiskuvllas. Nubbi vuohki lei ásahit jahkebeallásaš kurssa oahppan oahpaheddjiide. Sii válljeje dan ovddit molssaeavttu. ¶
4 jagáš oahpaheaddjiskuvlla njealját luohkká 1959:s. Ohppiid gaskkas ledje golbma sámegielaga: Hans J. Eriksen Sirpmás, Kari Johnskareng Kárášjogas ja Ellen Turi (Guttormsen) Mázes.  ¶
Asbjørn Flokkmann lei Romssa oahpaheaddjiskuvlla sámegieloahpaheaddji 1950-logus.  ¶
(Govva luoikan Norges Samemisjon) ¶
Báhppa Asbjørn Flokkmann dat válddii badjelasas sámegieloahpahusa. Eaktun bijai son ahte sidjiide galge rábidit oahppaneavvuid. Son diđii ahte professor Knut Bergsland Oslo universitehtas lei čállime sámegiel grammatihka ja ozai lobi ja ruđa vuolgit su ságaide. Dan son ii gal ožžon, ja danne maŋŋonii oahpahus vel jagiin. Dasto lei Flokkmannis sámegieloahpahusa ovddasvástádus gitta 1966 rájiide. Gaskkohagaid lei Klaus Peter Nickel su sadjásažžan. Oahpaheaddjiskuvla oaččui 1968:s viimmat bistevaš sámegieloahpaheaddji virggi, ja Nils Jernsletten biddjui virgái. Muhto de 1971:s juo biddjui son sámegielvirgái gieskat ásahuvvon Romssa universitehtii. Sihke danne go sámegiella oaččui buori saji dán institušuvnnas, ja danne go lei diehttelas ahte oahpahus dan fágas galggai fálaldahkan Álttá oahpaheaddjiskuvlii, man dalle ledje pláneme, de ii lean šat dárbu bisuhit sámegieloahpahusa Romssa oahpaheaddjiskuvllas. ¶
[1] Anders (Andreas) Jox lei oahpaheaddjin olu jagiid Ákŋoluovttas, ja son lea namuhuvvon Ákŋoluovtta skuvlla historjjá čállosis Sámi skuvlahistorjá 3 girjjis. (doaim.) [2] Speciedaler, ruhtaovttadat Norggas 1560:s gitta 1875 rádjái. De dahkkui 1 spd 4 ruvdnon. [3] Finnefoandda ruhtajuolludeamit guoskkahuvvojit Henry Minde artihkkalis Sámi skuvlahistorjá 1 -girjjis (doaim.) [4] Hvoslefa oaivilat bohtet maiddái ovdan su artihkkalis Sámi skuvlahistorjá 4-girjjis (doaim.) [5] Romssa oahpaheaddjiskuvlla ovddeš oahppit leat muitalan Sámi skuvlahistorjái vásáhusaideaset sámegieloahpahusas. Geahča Gunvor Rasmussen, 2. girjjis, Ellen Turi Guttormsen, 3. girjjis ja Hans Eriksen, 6. girjjis. (doaim.)  ¶
Eará artihkkalat Sámi skuvlahistorjá 6-girjjis ¶
Tromssa sámeskuvla ¶
På norsk ¶
Artihkal girjjis Sámi skuvlahistorjá 6 . Davvi Girji 2013. ¶
Tromssa sámeskuvla (Govva: Svein Lund)  ¶
Norggabeal sápmelaččat orrot miehtá riikka. Eanáš guovlluin sámi hálddašanguovllu olggobealde ii leat nu buorre skuvlafálaldat, vaikko oahppolága mielde galgá sámegielfálaldat juohke sámi oahppái gii dan gáibida. Muhto sis-Romssas lea sierra sámeskuvla, garrasit dáruiduhtton guovllus Málatvuomis. Lea stáhta skuvla, muhto Málatvuomi suohkan lea skuvlabargiid bargoaddi. Skuvllas lea sierra stivra. Muitalus skuvlla birra čilge várra buot eanemus man dehálaš skuvla lea dán áigge sámegiela seailluheames. Mii leat jearahallan Berit Oskal Eiras ja Anne Oskal Rørslettas, Ja de lea vel ovddeš oahppis, Anne Wuolab, gii lea čállán teavstta mii muitala internáhtaorru eallimis.  ¶
Berit Oskal Eira Diehtosiidda vuođđogeađgebidjamis Guovdageainnus 2007. Son lei dalle sámi áššiid stáhtačállin. (Govva: Svein Lund)  ¶
Berit Oskal Eira lea riegádan Gárasavvonis 1951:s ja lea bajásšaddán johttisápmelažžan Romssas. Son lea vázzán vuođđoskuvlla Gáranasvuonas ja Guovdageainnus, ja joatkkaskuvllaid sihke Málatvuomis, Áhkkánjárggas ja Johkamohkis. Son lea lohkan sámegiela vuođđofága Sámi allaskuvllas, ja lea váldán praktihkalaš pedagogalaš oahpu Romssa universitehtas. Eira lea bargan boazodoalus ja dujiin, ja dasa lassin lea oahpahan Tromssa sámeskuvllas duoji ja sámegiela. Son lea maid bargan iešguđetlágan bargguid Norgga Boazosápmelaččaid Riikkasearvvi ovddas. Dasa lassin son lea politihkkárin oassálastán máŋgga dehálaš barggus, nu mo nuppi Sámiid vuoigatvuođalávdegottis, Sámi parlamentáralaš ráđis ja son lei sámediggeáirras 2001–09. Son lei sámi ja unnitloguid áššiid stáhtačálli 2005-07. Eira lea maid leamaš Tromssa sámeskuvlla stivrajođiheaddji 1980- ja 90-loguin. Son orru Ruŋgogierragis Loabága suohkanis.  ¶
1950 fárreje muhtun Guovdageainnu bádjeolbmot Romssa fylkii. Sii ásaiduvve Stuoranjárgii ja Meavkki orohahkii ja muhtumat ásaiduvve maŋŋel Stálonjárgii ja Álttesjávrái. Sii gulle Oskal-sohkii. 1960-jagiin fárrejedje vel guovdageaidnolaččat Giellasii ja Frostisen orohahkii, ja vel eará orohagaide. Berit Oskal Eira ii lean riegádan go su bearaš fárrii Romssa fylkii. ¶
– Mas bođii jurdda hukset sierra skuvlla din mánáid várás? – Duogáš dasa lei ahte mii, min buolva, leimmet vázzán internáhtaskuvlla guhkkin eret ruovttus Mázes ja Guovdageainnus. Mii háliideimmet ahte min mánát eai galgan dárbbašit nu guhkás mátkkoštit. Váhnemat álge bidjat mánáid skuvllaide feara gosa, gos ain orro. Ledje okta ja guokte sámegielat máná juohke skuvllas. Ii lean vejolašvuohta sámegiela oažžut skuvllain ge. Ja dies dat čuožžilii dat jurdda ahte galggašii leat sierra skuvla. Nu ahte mánát ožžot sámegiela, ja maiddái nu ahte mii oažžut doalahit giela dáppe. Lea oalle váttis gos nu unnán sámegielagat orrot ovtta sajis. ¶
– Mii álggiimet Tromssa Boazosápmelaččaid Fylkasearvvis dainna bargat 1974:s. Mii barggaimet juohke ládje dan oažžut áigái. Mis ledje lávdegottit ja mii čoahkkinasttiimet departemeanttaiguin ja stuoradiggelávdegottiiguin. Loahpas mii goit nagodeimmet ruđaid luvvet stuoradiggelávdegottis, 3 milliuvnna, nu ahte oaččuimet johtui dan skuvlla. Dat lei 1983:s. ¶
Muhto dan ovdal oaččuimet maiddái skuvladirektevrras ruđaid. Mii láviimet guovtti vahku guovtti geardde jagis čohkket mánáid. Oahpaheimmet sámegiela ja veaháš kulturoahpu vel. Njeallje–vihtta jagi nie barggaimet. Láviimet láigohit feara gos, leimmet báikkálaš campingsajiin – Målselvfossenis, Møllerhaugenis dahje Haraldvollenis. Oahpaheaddjin ledje váhnemat – eai lean várra dalle oahppan oahpaheaddjit, muhto ledje dakkárat mat dal dalle dohkkehuvvoje oahpaheaddjin. ¶
Ii lean nu álki oažžut mánáid luovus dain skuvllain gos muđui vázze, go dan botta go ledje doppe eret, de bázáhalle fas eará fágain, ahte ii lean nu ge buorre čoavddus dát. ¶
Muhto viimmat 1983:s oaččuimet johtui skuvlla, ja de leimmet Haraldvollenis gitta 1997 čakčii. Dalle fárriimet deike, iežamet skuvlii. ¶
– Mo lei dalle go skuvla lei boahtán johtui, muhto dis eai lean vel sierra skuvlavisttit? Mo dalle barggaidet politihkalaččat iežadet skuvlavistti fidnet? ¶
– Na, fertiimet viidásut ain bargat ja čoahkkinastit. Dat ožžo ruđaid Haraldvollenis hukset skuvlla doppe, muhto dat lei maid gárži, eai dat lean galle oahppolanja. Muhto lei álgu. Lei liikká dárbu ođđa visttiid oažžut. Ja mii leimmet dieđusge hui movttegat go viimmat dáid oaččuimet. ¶
Ollugat hupme ahte internáhttaskuvla ii leat buorre. Maiddái sápmelaččat mat ieža ledje orron internáhtas, vuosttildedje ođđa internáhttaskuvlla. Sis lei dakkár jurdda ahte internáhttaskuvla dáruiduhttá. Muhto mis lei ulbmil áibbas nubbeládje dáinna skuvllain, namalassii váldit vára sámevuođas ja sámegielas. ¶
– Goas dihtet don ahte duođaid šaddet ođđa skuvlavisttit? – Na, dan in diehtán ovdal 1995:s, lei čađat dakkár cakkadeapmi, maŋideapmi. Dan rájes go mearriduvvui ahte skuvla galggai huksejuvvot, de lei Statsbygg mii visot hálddašii. Mis lei dieđusge lávdegoddi mii geahčai daid dárbbuid, dainna álggiimet hui árrat, dalle go Biret Máret Kallio lei rektor. Muđui lei skuvladirektevra, Harry Kvalvik, hui buorre olmmoš. Son lea hui olu mearkkašan midjiide. Son dat juolludii maid ruđaid daid vuosttamuš kurssaid doallat, dalle 70-logus juo. ¶
– Don ledjet stivrajođiheaddji dalle go skuvlavisttit huksejuvvojedje. Ii lean mihkkege smávva áššiid dat – hukset skuvlla, internáhta, gievkkanviesu ja nu ain? – Dat ii lean dieđusge, lei álggus dat ahte juolludeamit luovvanit stáhtas. Dat lei dieđusge stivrra bealis stuorimus bargu. Ieš huksenproseassas lei min dalá rektor, Bjarne Kollstrøm, mii olu čuovvulii. Son lei erenoamáš čeahppi das. Danin ii čuohcan munnje stivrajođiheaddjin nu olu dat huksenproseassa, Bjarne ja Statsbygg dat fuolahedje dan. ¶
Bures boahttin Tromssa sámeskuvlii.  ¶
(Govva: Siri Broch Johansen) ¶
Dás sáhttet sámegielat oahppit Tromssa fylkkas oažžut ollislaš 10-jagi skuvlla sámegillii, vuolggas mollii.  ¶
(Govva: Siri Broch Johansen) ¶
– Internáhttaskuvla dán áigge lea viehka erenoamáš? – Juo, skuvla lea hui buorre dán dáfus ahte lea internáhttaskuvla mas buohkat hupmet sámegiela. Mis leat leamaš dárogielat oahppit geat leat leamaš dáppe jahkebeale. Go fal eai leat beare máŋggas oktanaga, de sii maid ohppet sámegiela hupmat čielgasit jahkebeales. Mus leat golbma máná, buohkat leat dáppe vázzán. Mun jáhkán dan ahte leat giela doalahan dán skuvlla geažil. Mun in jáhke mii livččiimet nagodan dan dahkat jus ii livčče dat skuvla. Leat ollu mánát gean nubbi váhnen lea dárogielat, mat leat dán skuvllas oahppan čielgasit sámegiela, sis ii lean giella nu nanus go bohte. Ja muđui leat maid dakkárat main leat dárogielat váhnemat, sámegielat áhkut ja ádját dušše. Dakko dáfus lea hirbmat olu mearkkašan dat skuvla. ¶
– Lea go nu ahte lea sis-Romssa badjeolbmuid skuvla? ¶
– Ii, dat lea ollu earáid várás maiddái, erenoamážit daid maŋimuš jagiid. Leat maid Loabága suohkanis leamaš oahppit. Muhtumat leat heaitán, muhtumat ain vázzet dáppe. Sii leat dáppe orron internáhtas, ja leat olu sámegiela oahppan. Oallugat mu ránnjáid mánát leat oahppan sámegiela nu ahte ... lea hui somá! Muđui eai livčče várra máhttán nu olu, goit. Mun jáhkán jus moadde diimmu sámegiela vahkus oažžu skuvllas, dat ii leat doarvái oahppat giela. Ohppet nu jođánit dás, gos leat birra jándoriid sámegiel birrasis. Go dakkár oahppit eai leat nu oallugat ahte dárogiella vuoitá, de manná bures. ¶
Niibi maid 6. luohká oahppi Nathaniel Holan Larsen lea duddjon, 2012.  ¶
Govva: Vibeke Larsen) ¶
Skuvlašiljus leat máŋgga vistti. Ieš skuvlavisttis lea hálddahusgeahči, luohkkálatnjageahči duodjeossodagain, ja daid gaskkas lášmmohallansále. Lea maid sierra gievkkanvisti, ja internáhtta mas nubbi geahči lea dál mánáidgárdi. Dasa lassin lea goahti, gárdi, áiti, spáppačiekčanšillju ja smávva čierastanluohkká. ¶
– Maid olbmot lohke muđui dáppe birrasis go ná olu ruđat geavahuvvojedje dušše din jovkui? – Na, lean mun gal dieđusge veahá gullan, muhto in jáhke mii leat earáin váldán ruđaid. Eai livčče muđui boahtán dat ruđat deike dán guvlui. Ja dáppe han leat maiddái bargosajit, ja olbmot mákset vearu suohkanii. Ja jus obbalaččat geahččat, de lea olu olbmuid birgehan ahte eai leat massán gielaset. ¶
– Mo jáhkát livččii šaddan jus ii goassege livčče boahtán sierra skuvla? Livččiidet go dalle mánáid sádden Guovdageidnui, vai ...? – In mun jáhke mii livččiimet gillen daid nu guhkás sáddet, gal dat lea beare guhkás. Nu mo dál dás, de lea ain olahanmuttus jus mánná riŋge, de sáhttá vuojistit ja viežžalit máná jus buohccá dahje miige geavvá. ¶
– Naba jus livččii sámeskuvla ja mánát livčče orron ruovttus? – Na, muhto dat orrot nu viidát, eai dat sáhtáše beaivválaččat johtit deike. Mánát leat leamaš gitta Ivgubađas, Gáranasvuonas, Bálágis, Iinnas ja muđui dás birrasiin. Áidna vejolašvuođa maid oinniimet lei mánáid čohkket. Sihke dan dáfus ahte oahpaheddjiid gávdnat, ja hukset birrasa mas mánát ožžot sihke sámegieloahpahusa ja oahpahusa sámegillii maid. ¶
Anne Oskal Rørslett (Govva: Siri Broch Johansen)  ¶
Anne Oskal Rørslett (r. 1946) lea bargan Tromssa sámeskuvllas 1985 rájes. Álggus barggai internáhtas, de vižžojuvvui skuvlii. Gearggai Romssa oahpaheaddjiallaskuvllas 1991:s, seammás go barggai oahpaheaddjin. Lea maid lohkan sámegiela vuođđofága Sámi allaskuvllas 1999:s. Barggai sámeskuvllas gitta dassážii go bázii ealáhahkii 2011:s. Rørslett lea muđui bargan bearraša boazodoalus, ja son lea fitnodaga «Jienat AS» mieleaiggát ja stivrajođiheaddji. Lea sámeskuvlla mánáidgárddi stivrajođiheaddji. Ovdal go bargagođii sámeskuvllas, de barggai máŋga jagi Boazodoallohálddahusas sihke Romssas ja Nordlánddas, ja dasto Romssa boazosápmelaččaid fylkasearvvi čállin.  ¶
– Don leat bargan sihke boares skuvllas mii lei láigolanjain Haraldvollenis, ja ođđa skuvllas mii lei huksejuvvon din várás. Mii lei stuorimus erohus maid vuhttet bargoárgabeaivvis? – Na, lei dieđusge dat ahte boahtit iežas vissui, gos ieš beassá mearridit. Ii dárbbašan šat ii geasge jearrat «beasan go dán lanja atnit dál». Ja de ledje dieđusge viimmat lanjat mat ledje heivehuvvon sihke duodjái ja oahpahussii. Haraldvollenis eai lean lanjat mat heivejedje smávit joavkkuide, eai ge lean matge lanjat duodjái, luonddufágii jna. ¶
– Dáppe iežamet skuvllas leat beassan bargat sámi bargguid. Mis lea albma šillju. Dáppe leat mii bohccuid dápman. Mánát leat ráhkadan gárddi, ja mii leat juohke jagi biebman bohccuid doppe. Juohke máná nammii lea leamaš boazu. Sii leat láiddadan daid, dápman daid, ja maŋimuš vuodján daiguin. Leat leŋgen daid ráidovuodjimii. Maiddái dat oahppit mat eai boađe boazodilis, leat ožžon bohcco iežas nammii. Oahppit leat ieža šaddan daid biebmat. ¶
Ja de leat mii bargan daiguin duljiiguin, leat daid navildan ja osten. Ja mii leat suidnen. Mis leat nu vuogas lanjat dáppe juste dakkár bargguide. Mii čuovvut sámi oahppoplána. Dakkár doaimmat leat oassin skuvlabeaivvis. ¶
Mis leat leamaš oalle valjit oahppit dás, lagabui 30. Ovtta gaskka ledje viehka unnán oahppit. De ihte eanet mánáidgárdemánát, ja dál lea ohppiid lohku fas lassáneamen. Lea leamaš buolvamolsun. Mánáidgárdi lea priváhta. Mun ledjen mielde dan álggaheamen, lean dál stivrajođiheaddjin. Mii láigohit lanjaid skuvllas. Mii ovttasbargat skuvllain dien láhkái ahte vuosttas ceahki oahppit leat 15 diimmu vahkus mánáidgárddis, doaibmá asttuáigeortnet-fálaldahkan sidjiide. ¶
Ja dan gal diehtit buohkat mii geat dán skuvlaservodahkii gullat, ahte jus ii leat mánáidgárdi, de ii leat šat boahtteáigi. Mánáide ferte sámegielat fálaldat ovdalgo skuvlaahkái ollejit. Ja dan geažil go mis lea mánáidgárdi, de mii leat maid ožžon nuorra gelbbolaš oahpaheddjiid deike. ¶
Dál leat 15 oahppi skuvllas. Leat eanemus oahppit smávvaskuvllas, ja ohppiid lohku lea lassáneamen dál ovddasguvlui. Lea oadjebasvuohta go mis lea dát skuvla, iešalddis skuvla nanne identitehta. Lea dego sierra servodat stuorát servodaga siskkobealde. Málatvuomi suohkanis leat hárjánan dán skuvlii, ahte dat lea oassin suohkanis. ¶
Sámi allaskuvlla oahpaheaddjistudeanttat hárjehallamis Tromssa sámeskuvllas, 2005.  ¶
(Govva: Svein Lund) ¶
Tromssa sámeskuvllas.  ¶
(Govva: Siri Broch Johansen) ¶
Maŋimuš jagiid lea skuvlla stivra ožžon unnit fámu. Galggašii sierra stivra mii bidjá olbmuid bargui. Dál lea Málatvuomi suohkan mii virgáibidjá olbmuid. Eai sii álo ipmir min dárbbuid. Sii bidjet rivguid maid bargui deike. Sii eai dovdda sámi bajásgeassinmálle. Ovdal ledje mis aivve sámi bargit. Dain lei seamma sosiálalaš duogáš, ja dat ipmirdedje sámi bajásgeassinmálle. Lei hui álki. ¶
Eai leat bidjan dárogielat olbmuid oahpaheaddjivirgái, muhto gievkkanii leat bidjan dárogielat olbmuid. Eai sii gulahala mánáiguin seammaládje, eat ge mii sáhte doalahit sámegielat birrasa go muhtumat eai ipmir sámegiela. Sii dadjet ahte eai lean sámegielat ohccit, muhto mu mielas juološe almmuhit ođđasit dalle virggiid. Dat olbmot geat leat boahtán, leat dieđusge buorit ja čeahpit, muhto jus mii galgat sámeskuvlla doalahit ja sámegiela seailluhit, de mii eat sáhte smiehttat ahte ii leat dehálaš man giela gievkkanbargit hupmet. Mu mielas lea dát ášši, mainna nuorra váhnemat fertejit bargat. Sii fertejit Sámedikki ja departemeantta bokte bargat ahte ožžot sierra stivrra mii bidjá olbmuid virggiide. Muđui balan ahte loahpas skuvla šaddá dego dáža skuvlan. Ja dalle váhnemat eai soaitte áigut šat mánáideaset bidjat deike, go smihttet ahte «dat han lea seammá, na, ožžot dáža skuvlla dalle vázzit». ¶
Mis leat ovdal leamaš rivgooahpaheaddjit maid. Ii lean nu álkes dilli, go mis ledje iešguđetlágán oainnut nu máŋgga áššis. Ii lean ge álo nu álki čilget dahje oaidnit juste mii erohus lei, muhto vuhttui juohke áššis. Báinnii maiddái mánáid. Sáhtii bohciidit eahpesihkkarvuohta, mii njuolggadusaid galggai čuvvojuvvot – rivgooahpaheddjiid vai sámeoahpaheddjiid? Sáhtii šaddat nu ge, ahte mánát álge láhttet danin go eai lean oadjebasat. ¶
– Dál leat dis bás 15 oahppi. Muhto seammás leat vaikko man olu oahppit. Mo son dát lea? ¶
Dán skuvllas leat gáiddusoahppit miehtá Norgga. Mis leat guokte studio, ja de vel oahpahit Skype bokte. Leat máŋga diimmu juohke beaivvi. Oktiibuot dahket birrasiid beannot virggi. Oahpaheaddjit leat juogadan gáiddusoahpahusa gaskaneaset, vai ii oktage oahpaheaddji báze dušše gáiddusoahpahusain. Sii šaddet maid muhtumin vuolgit ohppiid lusa buorebut oahpásnuvvat, testet daid ja humadit daiguin lagabui. Ovdal lávejedje oahppit maid boahtit deike moattis ain hávális, muhto maŋimuš jagiid eai leat dan dahkan. Lei dieđusge hui buorre go dáppe sáhtte finadit, muhto lei oalle gáibideaddji maid. ¶
Mun ledjen vuosttaš gáiddusoahpahus-oahpaheaddji. Lei nubbi oahpaheaddji vel. Munnos lei okta oahppi. Moai leimme veaháš eahpesihkkarat, ja danin barggaimet guoktin, juogadeimme diimmuid. Ja mun ohcen ruđaid Sámedikkis maiguin manaime Divttasvutnii, Árranii, oahppat gáiddusoahpahusmetoda. Mii oaččuimet maid Árrana oahpaheddjiid deike oahpahit min mo galgá gáiddusoahpahusa oahpahit. Nu de álggiimet. Ja go leimmet ožžon buori oahpu, de ráhkadin fálaldaga ja sáddejin buot skuvllaide, bidjen maid min ruovttosiidui. Ja nu de álge riŋget ja diŋgot oahpahusa, ja dál oahpahit mii sihke Romssa fylkkas ja Oslos, Snåsas, Ráhkás, Isfjordas, in muitte buot báikkiid. ¶
Mii fertet dieđusge áibbas eará oahppoplána geavahit sidjiide, go buohkat leat nubbegiellagat. Nu ahte lea olu bargu, muhto lea dehálaš oassi skuvlla doaimmas. Danin vuolgit ge juohke oahppi luhtte galledit ovdalgo álggahit oahpahusa, vai beassat iskat makkár mihttomearit juohke oahppái heivejit. Dien láhkái sihkkarastit juohke oahppái bures heivehuvvon oahpahusa. ¶
Muhtun oahppit leat maid boahtán deike sámegiela oahppat. Sii leat orron internáhtas, čuvvon dábálaš oahpahusa ja leat dien láhkái oahppan sámegiela. Dat lea hui somá. Mun muittán oahppi gii váccii 7. ceahki. Son lei dáppe leamaš jahkebeale go bođii mu lusa muitalit ahte «dál mun máhtán hupmat sámegiela». Mun jerren: «Na, manne don it earáiguin huma?» Son vástidii: «In mun buohkaiguin duostta, ferten álgit duinna.» Go dát oahppi gearggai 10. ceahkis, de válddii sihke njálmmálaš ja čálalaš eksámena. Mis leat leamaš maid moadde eará oahppi geat juste seamma láhkái leat šaddan ollislaččat sámegielagin min luhtte. ¶
Dál lea mu nieida vázzán oahpaheaddjiskuvlla Guovdageainnus, ja lea dáppe oahpaheaddjin. Moai letne moadde jagi bargan ovttas. Lei hui somá, láviime ovttas vuodjit bargui. Ja vuojedettiin humaime bargoáššiid, ja čovddiime olu dan botta go skuvlii leimme jođus. Lei hui buorre loahpahit ollesáiggebargoeallima dán láhkái. De dieđán ahte bargu joatkašuvvá. ¶
Eará artihkkalat Sámi skuvlahistorjá 6-girjjis ¶
s giellaguovddážii ¶
Artihkal girjjis Sámi skuvlahistorjá 6 . Davvi Girji 2013. ¶
Siv Rasmussen, Gdansk 2012 (Govva: Svein Lund)  ¶
Moskaluovttas Moskavuonas, sullii diimmu biilamátki Romssa guovddážis eret, lea Gáisi sámi giellaguovddáš. Dáppe gilážiin Moskavuona birra siskkimusas Ullovuonas lei sámegiella dušše moaddelogi jagi áigi beaivválašgiella. Garra dáruiduhttin mielddisbuvttii ahte váhnemat heite hupmamis sámegiela mánáiguin, muhto ain 1980-90-loguin geavahedje vuorrasit olbmot sámegiela gaskaneaset.  ¶
Siv Rasmussen lea dás čállán veahá dáruiduhttinhistorjjá birra Moskavuonas, ovddemus Sámefoandda arkiivva ¶
vuođul. Son lea maiddái jearahallan guoktásis geat leaba searvan sámegiela ja -kultuvrra ealáskahttinbargui Moskavuonas. ¶
Siv Rasmussen (r. 1963) lea Sámi skuvlahistorjjá doaimmahusa miellahttu, ja su birra lea eanet muitaluvvon Sámi skuvlahistorjá 2 :s, mas son lea čállán iežas ruovttugieldda, Mátta-Várjjaga, birra. Son lea dál doavttergrádastipendiáhtta historjjás Romssa universitehtas.  ¶
Eai leat galle romsalačča geat dihtet ahte Moskavuotna lea sámi guovlu. Digaštallama áigge, mii gullui 2011 čavčča das, galgá go Romssa suohkan searvat sámegiela hálddašanguvlui, ii gullon beare ollu suohkana mearrasámiid birra. Dan sadjái čujuhii media ollu boazosápmelaččaid eanageavaheapmái Sálašvákkis álgogeahčen 1900-logu ja maŋŋil Sálliris ja nannámis. Dása sáhttá dieđusge ággan go boazosápmelaččaid kultuvra lea eanet oidnosis, mas boazu, lávvu, sámi gárvvut ja sámi giella ledje ja leat nanu etnalaš dovdomearkkat. Maiddái mearrasámi olbmuin gávdnojedje diekkár čielga dovdomearkkat ovdal, nu go sámi gárvvut, sámi giella, goađit ja veahá eará lágan ealáhusstruktuvra go dáža álbmogis. Muhto 1900-logu mielde jávke dát dovdomearkkat ja mearrasámi álbmot ii oidnon šat. ¶
Odne geahččalit olbmot Moskavuonas ođđasis ealáskahttit giela ja kultuvrra. Gávtti ledje áigá juo heaitán geavaheamis, muhto dat lea dál ođđasit hábmejuvvon ja gohčoduvvo Ullovuona- Romssa gáktin, ja ollugat geavahit dan čeavlát. ¶
Moskavuovdi, Moskavuotna ja Ullovuotna  ¶
(Govva: Gunnar Guttormsen) ¶
Moskaluokta ja Moskavuotna oidnon Moskaluovtčohkas  ¶
(Govva: Gunnar Guttormsen) ¶
Sieidi, bassi várri Muotkejávrri lahka  ¶
(Govva: Gunnar Guttormsen) ¶
Historjjálaččat lea olles guovllus, masa dál gullet Romssa ja Gálssa suohkanat, leamaš mearrasámi álbmot. Gáldut ruovttoluotta 1500-logu álgogeahčái čájehit ahte sápmelaččat orro buot vuonain dáppe, ja dasa lassin sulluin dás olggobealde, nu go Ránežis, Ráinnas ja Sálliris. Dáža olbmot orro sulluin, muhto gaskkamuttus 1500-logu sii orrugohte maiddái nannámis. Muhtin mearrasámit sudde árrat oktii dáža álbmogiin. Eará guovlluin, nugo Gálláfierddas Sálliris, seilo sámegiella ja eará kulturáđat guhkás iežamet áigái. Just Qvigstad čállá 1800-logu loahpas ahte  lea dat giella maid boarrásit olbmot atnet Gálláfierddas, muhto dál lea measta jávkan  duohkai, go ledje nu ollu sisafárrejeaddjit boahtán Báhccavuonas ja Moskavuonas. Dákkár eará guovllu sápmelaččaid sisafárren, earret eará dat go boazosápmelaččat orrugohte birra jagiid sulluin, mielddisbuvttii máŋgga guovllus sámivuođa ođasteami, muhtin muddui seahkánan álgovuđolaš mearrasámiiguin. ¶
Ullovuonas orro 1500-logus sápmelaččat Ulsnjárggas sisaguvlui, ja sihkkarit maiddái Bakkeby–Idnojávri guovllus. Dađistaga fárrejedje eanet dážat Ullovutnii, earret eará Muotkevutnii, ja dat mielddisbuvttii ahte sápmelaččat šadde sirdit siskelii vutnii. Gitta loahpageahčái 1720-logu lei siskkimus oassi Moskavuonas gili oppalašeatnamin, gos boares Stáffoluovtta–Várpenjárgga ja Rávnnji sámi njáskkahagat () vižže muoraid, bárkku, bessiid ja eará meahccebuktagiid. 1730-logus olbmot orrugohte fásta oppalašeatnamii. Lassin mearrasámiid álbmogii bohte dál moadde dáža ja badjesápmelaččaid bearrašat ja okta kvenabearaš. Maiddái 1800-logus fárrii soames dáža ja badjesápmelaš deike, muhto eanaš olbmot dáppe gullet boares mearrasámi bearrašiidda. ¶
Maŋimus 150 jagi leat guovllus leamaš rievdadallamat girkolaš ja máilmmálaš hálddašeami ektui. Dološ áiggi rájis Ullovuotna gulai girkolaččat Gálssa vuollái. 1867 rájes guovlu lei oassin Ivgu suohkanis. 1902:s šattai sierra suohkanin, álggos Moskavuona (Sørfjorden) namas, ja 1937:s Ullovuona (Ulsfjord) namas. Go suohkaniid časke oktii 1964:s ovttastuvvui stuorámus oassi Ullovuonas Romssa suohkaniin. ¶
Vuosttaš organiserejuvvon skuvladoaimma maid diehtit Ullovuonas, álggahii Thomas von Westen, gii 1716:s oaččui Miššonkollegias ovddasvástádusa čađahit miššovnna sápmelaččaide Norggas. Ullovuotna–Moskavuotna leigga Gálssa suohkanii gullevaččat dan áiggi, ja suohkana áidna girku lei Gálssas. Dát mearkkašii ahte olbmuin doppe lei 8–9 miilla mátki girkui, ja sápmelaččat bohte dušše moatti háve girkui jagis. Thomas von Westen galledii Gálssa buot golmma mátkkis Davvi- Norgii, muhto son ii lean goasse Ullovuonas ii ge Ivgus. Lihkká čilgii son sápmelaččaid sihke dáppe ja Skiervvás leat dakkárat geat noaiddástalle, seammás go ráŋggui báhpaid go eai addán sápmelaččaide doarvái buori girkobálvalusa. Gálssa báhppa Mikkel Hegelund hárddáhalai von Westenii ja su miššondoaimmaide suohkanis nu sakka, ahte son billistii plánaid hukset rohkosviesu Ivgui ja balddii sámegielat katekehta gean von Westen lei virgáibidjan. Katekehta lei Johannes Tornensis, ruoŧa-suopmelaš báhpa bárdni Guovdageainnus eret, gii maid lei sámegielat. Maŋŋil go von Westen máŋgii lei bivdán su álgit katekehtan, de lei miehtan son álgit katekehtan Ullovutnii ja Ivgui. Von Westena plána lei hukset rohkosviesu Ullovutnii, muhto das ii šaddan mihkke. Gárnjárgii Ivgus huksejedje rohkosviesu, mii 1740:s sirdojuvvui Ivgumuotkái. Okta sirdinákkain lei ahte de oanui Ullovuona sápmelaččaide mátki girkui. ¶
Dehálaš oassi von Westena miššonbarggus lei virgádit nu gohčoduvvon «sámeskuvlameaštáriid» dahje «miššonskuvlameaštáriid». Álggus barggai seamma oahpaheaddji sihke Ullovuonas ja Ivgus, muhto 1736 rájis oaččuiga vuonat goabbat oahpaheaddji. Ii leat sihkar goas skuvladoaimmahus álggahuvvui Ullovuonas, muhto vuosttaš «sámeskuvlameašttir» gean nama diehtit, lei Sven Olsen gii lei dán virggis 1726:s. Jagiid 1735-1738 lei Erik Lorck, Bávttiid eret, oahpaheaddjin. Ja 1743:s oaččui Gálssa báhpa bárdni, Arne Pedersen Nidaros, sihke Ivgu ja Ullovuona. Eará oahpaheaddjit dáppe ledje Knut Blanch, Olai Leonard, Jon Christensen Ødegård (1786-1789) ja Hans Hegelund Leonard (1792-98). Oktasaš sidjiide lei ahte sii ledje alitseađu olbmuide gullevaččat, ja ahte sii orro olggut Ullovuonas, earret Nidaros, guhte orui Gárnjárggas Ivgus. Eanas oassi sis ledje báikkálaš olbmot, ja nuppit fas sisafárrejeaddjit. Golbma maŋimusa ledje maid lagas fulkkežat. Mii eat dieđe máhtte go sii veaháge sámegiela, eat ge dieđe fitne go sii goasse vuona siste, namalassii Moskavuonas. ¶
Vuosttaš oahpaheaddji guhte orui Moskavuonas orru leamaš Ole Olsen. 1801 olmmošlohkama mielde orui son Suorttus, ovttas eamidiin ja viđain mánáin. Bratrein [2] čállá ahte Olsen dan áiggis lei doaibman oahpaheaddjin sápmelaččaide badjel 20 jagi. Čállosiin ii boađe ovdan lei go son sápmelaš vai ii, dahje máhtii go son sámegiela. Eat dieđe gii su maŋŋil álggii doibmii maŋŋil go son jámii 1810:s ¶
Ivgu ja Moskavuona skuvlabiiriid ja daid čearddat. Sárgon suohkanbáhppa Peter Bernhard Helgeby.  ¶
Bratrein mielde ii máhttán vuorroskuvlaoahpaheaddji Moskavuonas 1839:s sámegiela. Seamma jagis diehtit ahte Moskavuona-konfirmánttat hárve máhtte lohkat girjjis, ja ahte besse ovddasguvlui jus beare máhtte juoidá Luthera Katekismas. Muhto goitge dáhpáhuvai juoga buriid sápmelaččaide ja sámegillii 1800-logu gaskkamuttus. Gálssa suohkanbáhppa dan áiggis oaivvildii ahte sápmelaččat galggašedje oažžut skuvlaoahpahusa iežaset gillii, ja suovai girkolávlu atnit sámegiela konfirmašunoahpahusas sullii 1837-38. ¶
1842:s almmuhuvvui okta oahpaheaddjivirgi rabasin sámegielmáhtot olbmui, mii čielgasit lei oaivvilduvvon Moskavutnii. Adam Knutsen, guhte barggai moadde jagi dán virggis, ii máhttán sámegiela ovdalaččas, muhto oaččui veahá sámegieloahpu báhpas. Ii lean ge oaivvilduvvon ahte sámegielat mánát galge oažžut oahpu eatnigillii, jurdda lei ahte mánát ohppe dárogiela johtileappot go oahpaheaddji máhtii sámegiela. ¶
Go boahtte oahpaheaddji galggai virgáibiddjot 1846:s oaivvildii proavás ahte lei dárbbašlaš ahte oahpaheaddji máhttá sámegiela. Dasto biddjui Johan Huas oahpaheaddjin, guhte ieš lei sápmelaš Moskavuonas eret. Bratrein lohká proavás liikui go Huas lei nu čeahppi sámegielas, vaikko son ii máhttán čállit. Váldogiella skuvllas lei aŋkke dárogiella, go hárve mánná máhttá lohkat sámegiela. Dassážii lei dábálaš skuvllas áŋgiruššat lohkamii, sálbmalávlumii ja bajiloaivvi oahppamii Katekismas. Čállin ja rehkenastin ii lean nu dehálaš. Máŋgga oahpaheaddjis ii lean eará girjjálaš oahppu go dan maid ieža ledje ožžon dákkár vuorroskuvllain, ja dan sivas eai máhttán čállit. Dát guoskkai maid Johan Huasii. Eai oahpaheaddjit ge geat máhtte čállit, bearehaga hárjehahttán ohppiid čállit, ovdal go 1850-logus, go álge čállinhárjehallamiin skuvllas, ja távvalat ja riffalat juhkkojuvvojedje skuvllaide. Muhto dát ii oro doaibman Moskavuonas ja eará guovlluin gos oahpaheaddji ieš ii máhttán čállit. Ii leat čielggas man guhká Huas lei oahpaheaddjin. Olmmošlohkamiin 1865:s namuhuvvo son ovddeš skuvlaoahpaheaddjin ja orui muhtin leaskka luhtte Suorttus. Son lei dalle sullii 60-jahkásaš. Dalle lei boahtán ođđa oahpaheaddji Moskavutnii, Ole Johansen. Son lei 28-jahkásaš, ii lean náitalan, ja namuhuvvo riegádan Østerdalen báhpagielddas. Dát nuorra bárdneolmmái oahpaheaddji orui vuorrasit bára báikkis, mas dievdu lei eret Østerdalenis. Árvideamis jođihuvvui oahpahus maid dán báikkis. ¶
Sámefoanda ásahuvvui 1851:s ja lea vejolaš ahte dás lei dadjamuš go válljejedje oahpaheddjiid Suortui. Heivii dan sivas vuohkkasit dan áiggi vuođđojurdagii, ahte boares sámegielat oahpaheaddji heaitá ja sadjái boahtá nuorra dárogielat oahpaheaddji. Vai lei go Huasa váilevaš čállinmáhttu mas lei dadjamuš go heittii, vai lei go oahpaheaddjivirgi šaddan beare lossadin sutnje, nu ahte ieš háliidii heaitit? Oahpaheaddjivirgi ii lean dábálaččat nu bivnnut, lei heitot bálká ja garra, guhkes mátkkit juohke lágan dálkkis. Eai soaitán leat eará ákkat, go virgádedje dárogielat oahpaheddjiid measta ollislaš sámi gilis, go dat ahte eai gávdnon buoret evttohasat. ¶
1800-logu maŋit oasis lei skuvlajuohkin organiserejuvvon guovtti váldoguvlui; olggut ja siskkit Moskavuotna. 30-35 jagi áigodagas 1800-logu loahpas ja 1900-logu álggus ledje eanaš áiggi Moskavuona skuvllain Ole Johan Botolfsen, Rasmus Hansen ja Rudolf Kristian Bræk oahpaheaddjin, ja sii juogadedje skuvlabiiriid gaskaneaset. Botolfsenis ledje olggumus biiret, Hansenis guokte gaskkamuš biire, Várpenjárga ja Leaibedievvá, lassin Moskaluktii siskkit Moskavuonas, ja Bræk:s ledje Suortu ja Rávdnji siskkit Moskavuonas. Hansen ja Botolfsen leigga vázzán oahpaheaddjioahpu Romssa semináras, ja Bræk orru ožžon priváhta oahpahusa ovtta suohkanbáhpas. Son lei veahkkeoahpaheaddji sihke Ivgus ja Ullovuonas badjel 30 jagi. Bræk lei bajásšaddan Dáktenjárggas olgolis Ullovuonas. Bearaš lei dáža, muhto son máhtii goitge sámegiela. Dát boahtá ovdan ruhtaohcamušas maid sáddii Sámefondii 1903:s, mas son čállá ahte dáin guovlluin álo lea dárbu sámegillii, erenoamážit Moskavuona guovtti biires, Rávnnjis ja Suorttus, gos buot váhnemat ja mánát hupmet sámegiela ruovttuin beaivválaččat. Doarjjareivve maid skuvlastivrra ovdaolmmoš, suohkanbáhppa Koren čálii, lei mielddusin ohcamušas, gos son čállá ahte dán guovtti skuvlabiires lea «čielga sámi álbmot ja skuvlabargu dan sivas lea dáppe hui lossat, muhto oahpásnuvvan dárogillii ovdána dađistaga».  ¶
«Sámefoanda» dahje  lei sierra bušeahttapoasta, mas ruđat galge mannat dárogiela oahpahusa ovddideapmái ja buktit čuvgehusa sápmelaččaide. Oahpaheaddjit geat barge nu gohčoduvvon rasttidanguovlluin sáhtte jahkásaččat ohcat bálkálasáhusa dán foanddas. Dađistaga juolluduvvui dán foanddas maid doarjja skuvlahuksemii, internáhttadávviriidda, ohppiid orodeapmái ja biebmojuohkimii geafes fuolaheddjiide. ¶
Vuosttaš ohcan Moskavuonas gos ohcet ruđa Sámefoanddas, maid mii leat gávdnan, boahtá girkolávlu N. Reedas 1882:s. Reed čállá ahte son lea geahččalan dahkat «jámma ipmirdahttin mánáide sin iežaset gillii ja seamma áiggis dahkan maid sáhttá vai mánát ohppet dovdat dárogiela ja muđui čuvvon ođđa bagadusa sámi ja kvena muhttásanguovlluin Romssa bismagottis.»  ¶
Jagiid 1893-1910 sáddii Rasmus Hansen jahkásaččat doarjjaohcamuša Sámefondii. Eanaš ohcamiin válddahii son ahte lea geahččalan oahpahit mánáide dárogiela, ja ahte son lea čuvvon bagadusaid oahpaheddjiid várás muhttásanguovlluin, ja ahte son lea ságastallan váhnemiiguin man dehálaš lea máhttit dárogiela. Ohcamušaide bijai maid mánáid árvosátnelisttuid dárogiela ovdáneamis mielddusin. Buorit bohtosat dárogielas mielddisbukte sihkkarit vejolašvuođaid oažžut ruhtadoarjaga. Dáruiduhttin-sáni atne dávjá oahpaheddjit geat ohce Sámefoanddas, ii ge Hansen lean mihkke spiehkastagaid. Ohcamis 1900:s čálii son čuovvovaččat: «Várpenjárggas leat 20 máná ja Leaibedievás leat 7 máná geat ruovttus hupmet sámegiela. Dáruiduhttin lea aŋkke namuhuvvon guovlluin ovdánan dan mađe ahte mun hui hárve dárbbašan daidda stuorit mánáide jorgalit soames dárogielsáni sámegillii. Go mánát stoagadettiin friddjagoartilis measta dušše dárustit, de veahkeha dat hui ollu dáruiduhttima maiddái nuorabuid gaskkas, geat ohppet dasto dárogiela hui johtilit.» Golbma jagi maŋŋil sáddii Hansen ođđa dilleraportta doarjjaohcama mielddusin. Son barggai ain dain seamma golmma biires, ja lohká ahte lea gitta maŋimus áiggiid rádjái leamaš dárbbašlaš geavahit sámegiela veahkkegiellan. Muhto dál lea dárbbašlaš dušše Moskaluovtta biires ja soames bearrašiid mánáide Várpenjárgga ja Leaibedievá biiriin.  ¶
Dattetge orru leamen nu ahte eai buohkat dáppe miehtan Hansena árvvoštallamiidda. 1899:s čálii Moskavuona skuvlastivra Romssa skuvladirektevrii: «Skuvlalága 73. paragráfa nuppi lađđasa mielde ja Moskavuona skuvlastivrra mearrádusa mielde, dahkkon juovlamánu 31. beaivvi 1989, dáhttut mii dákko bokte gudnebalolaččat dieđihit skuvladirektevrii, ahte son ferte váikkuhit Gonagaslaš Girkodepartemeantta, vai doppe addo lohpi geavahit sámegiela veahkkegiellan oahpahusas Moskaluovtta, Rávnnji ja Suorttu biiriin Moskavuona skuvlasuohkanis ...» [3] Mii eat dieđe dađi bahábut maid skuvladirektevra ja departemeantta vástidedje ohcamii.  ¶
Lassin dasa ahte Sámefoanda jugii persovnnalaš doarjagiid oahpaheddjiide, de lei doppe maid ruhta mii galggai mannat muhtin muddui ohppiid ássamii skuvlavahkkuid, muhtin muddui geafes fuolaheddjiide ja muhtin muddui dasa ahte geafes mánát ožžo borramuša dalle go ledje skuvllas. 1903:s oaččui Moskavuona suohkan 120 ruvnno dáin ruđain, mat gohčoduvvojedje Sámefoanddadoarjjan skuvlafuolahusa ovddideapmái. Skuvlastivra ozai doarjaga ja das lei ovddasvástádus geavaheapmái, muhto ledje oahpaheaddjit geat juhke doarjaga. Okta somás muitalus dáppe lei go skuvladirektevrra mielas lei hui stuora oassi juolluduvvon ruđain mannan gáffii. Son oaivvildii ahte ferte leat buoret oastit mielkki ohppiide, ja jus eai nagodan skáhppot mielkki, de han sii sáhtte juhkat hávvarmáli. Moskavuona skuvlastivrra ovdaolmmoš Andreas Bræk vástidii ahte mielki ii lean oažžumis gáržžes áiggis jagis. Máli gal sáhtte skáhppot, muhto lei váttis ja muhtumin veadjemeahttun mánáide beassat vuoššat dan skuvlabáikkiin. Muhto dat stuorimus sivva gáfegolaheapmái lei Bræk oaivila mielde dát: Dasa lassin leat sápmelaččat čađa luvvaduvvon gáfiin nu ahte dat vuosttaš ja stuorimus biebmodárbu lei gáffe ovdalii máli.  ¶
Guhká lágiduvvojedje oahpahusat dábálaš orrunviesuin ja gođiin. Máŋga oahpaheaddji dolle skuvlla iežaset viesus. 1828:s geahččaledje beassat cegget girku dahje skuvlla Moskavutnii. Lei stuora beroštupmi vuonas dasa, ja moskavuotnalaččat áigo searvat ieža, sihke veahkkin hukset ja ruđalaččat. Das ii šaddan aŋkke mihkke. Vuosttaš girku huksejuvvui Várpenjárgii 1862:s ja jagi maŋŋil ceggejuvvui vuosttaš albma skuvla, dat maid Várpenjárgii. Nubbi albma skuvla huksejuvvui Leaibedievvái sullii 1918-1920. Gilit siskelis vuonas fertejedje birgehallat heajut skuvllaiguin gitta dassái go huksejedje internáhta Moskaluktii 1923:s. ¶
Sullii jahkečuohtemolsašumis lei skuvla muhtun goađis man gohčodedje Biret-goahtin Moskaluovttas. Dat lei Reaššjoga guoras, Vuovdesiidda vuolábealde. Dat guovlu gohčoduvvo Skulva, namma maid báikki olbmot dulkojit lea bodnjojuvvon sámegielsánis skuvla. Ferte leat dán skuvllas Rasmus Hansen lei oahpaheaddjin loahpageahčen 1800-logu já álgogeahčen 1900-logu. Juohke skuvlamátki bisttii golbma vahkku dáppe, oktiibuot ledje njeallje dákkár skuvlatuvrra jagis, okta guovvamánus, okta cuoŋománus, okta geasset ja okta maŋeščavčča. Skuvla ii lean juhkkojuvvon, ja buot mánát bohte oktanaga skuvlii. Skuvlajagi 1900/1901 ledje 20 oahppi dán skuvllas. Maŋŋil váldui okta viessu Moskaluovttas atnui skuvlan. Marie Indrevoll, gii lei riegádan 1914:s, muitala ahte oahppit geain lei guhkimus mátki skuvlii orro internáhtas skuvllas. Viessu lei unni, mas okta latnja lovttas fertii váldot atnui sihke gievkkanin ja oađđenlatnjan. Dohko lei virgáduvvon dálueamit gii vuoššai mánáide biepmu maid ledje váldán mielde ruovttus. Marie oahpaheaddji lei Hans Sjursnes, ja go son sugai ruoktot lávvordagaid, de válddii son skuvlamánáid mielde ja guđii sin ruovttubáikkiide. Mátkkis ruovttoluotta sotnabeivviid válddii son mánáid fas mielde skuvlii. Marie čállá ahte mánát dan áigge vázze skuvlla juohke beaivvi, ja ahte muhtin mánáin lei 7-8 kilomehtera mátki skuvlii. Son lea ieš vázzán dušše moadde jagi dán skuvlla, go son lea riegádan 1914:s, ovdal go Moskaluovtta internáhttaskuvla váldui atnui 1923:s. ¶
Moskaluovtta skuvla, 1936  ¶
(Gova luoikan  Gáisi språksenter) ¶
Moskaluovtta skuvla 1956.  ¶
(Gova luoikan  Magnus Stakkevoll) ¶
(Gova luoikan  Margareth Guttormsen) ¶
Rávdnji lei sierra skuvlabiire mii manai Vuotnabađas Njunnássiidii. Dát lei okta Rudolf Bræka biiriin 1800-logu loahpas ja 1900-logu álggus. Biires ii doaivumis lean sierra skuvlavisti, ja dat biddjui Moskaluovtta vuollái go internáhtta doppe válbmanii. ¶
Stordal orru leamaš sierra skuvlabáiki juo 1700-logu loahpas, go oahpaheaddji Ole Olsen orui doppe. Stordalas orro maid oahpaheaddjit 1800-logus. Dan mielde ferte árvidit ahte maiddái lágiduvvui skuvla gilis, árvideamis priváhta viesuin dahje gođiin. 1900-logu álgogeahčen galgá leamaš lágiduvvon skuvla priváhta viesus Njoaskkis. Biire govččai guovllu Suorttus Njoaskái. Muhto go Njoaski lei biire ravddas, de gáibidedje gili olbmot ahte skuvla sirdojuvvo eanet gasku gili. Piera Rođus oaččui dalle doarjaga Giellaseaguhusguovlluid čuvgenfoanddas vai beasai hukset iežas viesu nu stuorrán ahte šaddá sadji doallat skuvlla doppe. Dát viessu doaimmai skuvlan gitta dassái go mánát sirdojuvvojedje Moskaluktii 1923:s. Dattetge sirdojuvvojedje oahppit ruovttoluotta 1956/57, go Leaibedievá boares skuvlla sirdojuvvui Suortui. Dát skuvla lei doaimmas 1964 rádjái. ¶
Internáhttaskuvla Moskaluovttas orru danin leamaš sihke vuosttaš ja maŋimus dábálaš ođđahuksejuvvon skuvla siskkit Moskavuonas. Go dál ožžo internáhta guvlui, de heaittihuvvojedje buot eará giliskuvllat ja buot mánát sirdojuvvojedje Moskaluktii. Oahppit geat orro muhtin gaskka eret skuvllas, orro internáhtas vuosttaš luohká rájis. Dál lea ain dat seamma visti mas lea Moskaluovtta skuvla, muhto dat stuoriduvvui 1960-logus, ja internáhtta lea áigá juo heaittihuvvon. ¶
Rigmor Sjåberg (Govva: Siv Rasmussen)  ¶
Rigmor Sjåberg (riegádan 1975:s) lea bajásšaddan Moskaluovttas, gos goappašat váhnemat maid leaba eret. Son lea vázzán mánáid- ja nuoraidskuvlla Moskaluovttas ja joatkkaskuvlla Báhccavuonas ja Romssas. Maŋŋil go gearggai skuvllaid vázzime orui son máŋga jagi Romssas, gos sus lei kánturbargu. 2004:s fárrii son fas bearrašiin ruovttoluotta Moskaluktii, gos orrot seamma báikkis go Rigmora váhnemat. Maŋimus jagiid son lea bargan čállin Muotkejávrri skuvllas.  ¶
Ivgočohkat ja Moskoluovtčohkat, Sjåberg olgeš bealde. (Govva: Gunnar Guttormsen)  ¶
– Dat álggii das go mu nuoramus nieida, Sandra, gii vázzá 2. luohkás, ieš válljii oahppat sámegiela go álggii skuvlii. Dat mielddisbuvttii ahte mun serven sámegielkursii vai sáhtán su veahkehit leavssuiguin. Dat lea maid mielddisbuktán ahte mu áhčči lea álgán hupmat sámegiela Sandrain. ¶
Rigmor muitala ahte áhči váhnemat máhtiiga sámegiela, muhto mánáiguin humaiga dárogiela. Su áhčči goitge oahpai ipmirdit sámegiela ja dál son hupmá sámegiela áddjubiin. Iežas mielas lea somá ja Sandra lea dávjá áhku ja ádjá guossis. Sii atnet dán hui lunddolažžan, eai ge daga das stuorit ášši. ¶
– Moai Sandrain hupme muhtumin sámegiela gaskaneame. Ean ane dan nu dávjá ruovttus, go mu isit ja boarráseamos nieida eaba ipmir sámegiela. Muhto go letne Sandrain omd. mearragáttis, de atne daid sániid, nu go fanas, skálžžut, ivnnit. Ii leat álo Sandra nu mielas hupmat sámegiela, ja de moai ean vuorjja dainna. Earret sámegieldiimmuid skuvllas ja ruovttus, eai dađi bahábut leat Sandras olbmát ja deaivvadanbáikkit gos sáhttá hupmat sámegiela. Čakčat lágiduvvojedje duodjeeahkedat Gáisis vahkkosaččat. Dát lei hui buorre, muhto mun livččen sávvan ahte giella geavahuvvo eanet. Vaikko visot ii sáhte mannat sámegillii, go leat nu ollugat geat eai hálddaš dan, de livčče oahpaheaddjit sáhttán leat eanet dihtomielalaččat gillii. Dát lea buorre vejolašvuohta oahppat sámegiel sániid mat gullet duodjái, nu go nállu, áibmi, árpu, sisti dahje náhkki ja nu viidáseappot. Mii leat maid lágidan Sámeálbmot beaivvi dáppe gilis. Lei hui gelddolaš ja Sandra mielas ledje olbmuid gávttit hui čábbát. ¶
Rigmor lea čađahan 2011:s guokte sámegielkurssa maid Gáisi lea lágidan. Goappašat kurssat ledje organiserejuvvon oahpahusdiimmuiguin oktii vahkkus, ja dasa lassin okta oassi vahkkoloahppadeaivvadeamit. ¶
– Mis ledje maid eará fáttát nu go juoigan, sámi biebmu ja duodji. Kursaoassálastit ráhkadedje maid iešguđet prošeaktabarggu kurssain. Mun válljejin dás nuppi prošeavtta Mánáid-TV birra ja nuppi prošeavtta Gádde-Iččáha birra Finnmárkkus. Mis lei maid oahppomátki Guovdageidnui, gos earret eará galledeimmet Sámi allaskuvlla. Oahpaimet ollu Guovdageainmátkkis, beasaimet gullat ja geavahit sámegiela. Lei hui movttiidahtti munnje ahte duođas ipmirdin ollu das maid olbmot hupme sámegillii. Rámbuvrras hupme sámegillii munnje, ja dat lei áibbas ortnegis. ¶
Mun jearan Rigmoris movt lagasbiras lea váldán vuostá su ja nieidda beroštumi sámegillii. ¶
– Lea hui iešguđet ládje. Oassi olbmáin leat oalle negatiiva, sii eai riekta ipmir ulbmila dainna. Mu oappát/vieljat ja eanaš oassi fulkkiin leat positiivat, muhto soames fuolkkit leat duođas negatiivat. Gávdnojit ain muhtin olbmot, sihke fuolkkit ja earát gilis, geat heahpanit sámivuođa dihtii. Ieš lean hirpmahuvvan go nu ollugat máhttet min gilis veahá sámegiela. Omd. čájehuvvo ahte maiddái mu ristáhčči máhttá veahá sámegiela. Ovdal go álgen sámegielkurssaide, de in diehtán ahte ledje nu máŋggas geat máhttet veahá, ja máŋggas geat máhttet oalle ollu. Aŋkke lea nu ahte eai máhte vaikko man ollu, beaivválašgiella han lea dárogiella. Mu áhčči lohká ahte dál go lea lohpi hupmat sámegiela, de ii leat šat oktage geainna sáhttá hupmat dan. ¶
Bajásšattadettiin ii gullan Rigmor maide sámivuođa birra, ii skuvllas ii ge ruovttus. Son muitala ahte sápmelažžan atne dušše boazosápmelaččaid, Finnmárkku ja duoddariid. Moskaluovttas ii lean makkárge oktavuohta boazosápmelaččaiguin guovllus dalle go son bajásšattai. Muhto Rigmor muitá ahte vuorrasit olbmot gilis hupme sámegiela. ¶
– Easkka dalle go fárrejin ruovttoluotta Moskaluktii, go boarráseamos nieida galggai álgit 2. luohkkái, ahte sámegiella šattai áigeguovdilin. Son válljii sámegiela, muhto sus ii lean mokta oahppat ja heittii oanehis áiggi geažis. Dál lea mu mielas hui somá go nu ollugat háliidit oahppat sámegiela. Dat han lea min máttuid giella, danin lea mu mielas lunddolaš ahte mii geahččalit oahppat dan fas. Ii leat dušše giella mii muđui jávká, muhto maiddái mearrasámi kultuvra ja árbevierut. Lea váigat jus dat jávkkašii, nu go duodji ja biebmovierut. Mun jáhkán sámegiella sáhtášii šaddat ealli giellan fas dáppe vuonas. Eambbogat háliidit oahppat giela. Muhto mii fertet álgit juo mánáidgárddis, omd. lávlagiiguin ja soames álkes sániiguin. Gáisi lea buorre doaibmabidju, doppe váldojuvvo lávki ain hávális. Mii eat sáhte gáibidit buot oktanaga, dat ferte boahtit veahážiid mielde. Jus sámegiel sánit ja dajaldagat adnojit dávjá de dat šaddet lunddoleabbon birastahtti servodagas. ¶
Margareth Guttormsen áhkubiiguin. (Govva: Gunnar Guttormsen)  ¶
Margareth Guttormsen (riegádan 1956:s, nieidanamma Hansen) lea bajásšaddan Njallanjárggas (Kantonnjárggas) Báhccavuonas. Nuorravuođabeivviid lei son Romssas. Son lei oahpaheaddjisadjásaš Moskaluovtta skuvllas 1979:s, váccii oahpaheaddjioahpu Romssas 1980–83 ja lei dan maŋŋil oahpaheaddjin Moskaluovtta ja Muotkejávrri skuvllain 25 jagi. Son lea náitalan olbmáin gii lea eret Moskaluovttas ja sus leat guokte rávis máná ja guokte áhkkuba. Son lei Gáissi giellaguovddáža stivrajođiheaddjin 2005–11.  ¶
– Mus lea leamaš beroštupmi sámevuhtii dan rájis go ledjen unna nieiddaš. Vuosttaš mánnávuođa jagiid orron áhku ja ádjá luhtte Njallanjárggas. Ádjás lei buorre oktavuohta Oskal-bearrašiin, geain lei boazodoallu guovllus. Son lávii veahkkin go njuovadedje, ja buvttii ruoktot bierggu, ađđamiid ja gápmasiid. Buoremus muittut dien áiggis lei máleshádja go vušše ađđamiid. Mun liikojin hui ládje ađđamiidda go ledjen unni. Gápmasat lávejedje goikaduvvot. Mun in dieđe masa dat adnojedje, muhto moatti háve dieđán ahte sii goaruhedje gápmagiid dain. ¶
– Boazosápmelaččat dahke sámivuođa eambbo oainnusin guovllus, sihke johtimiid ja giela bokte. Earret boazodolliid ii lean oktage gii humai sámegiela guovllus. Gaskal Báhccavuona ja Moskavuona lei stuora erohus, go dáppe han hupme olbmot sámegiela dalle go mun ledjen mánná. Ja mii Báhccavuonas gal veahá boagusteimmet dáppe olbmuid, go sis lei veahá sámegiel hupmanmálle, ja sámegiel deaddu muhtin jietnadagain. ¶
Sámegiella lei ain ealli giella vuorrasiid gaskkas Ullovuona siste, go fárrejin deike 1979:s. Rámbuvrris ja čoakkálmasain rohkosviesus sáhtii gullat ahte vuorrasit olbmot sámástedje gaskaneaset. 1980-logus háliidii skuvla oažžut gova man oallugiin mánáin ledje áhkut dahje ádját geat sámástit. Jearaldat sáddejuvvui buot ruovttuide gos ledje skuvlamánát, muhto vástádusain bođii ovdan ahte ii oktage áhkku dahje áddjá máhttán sámegiela. Dát lei vuostá dan maid diđiimet, go mii han gulaimet ahte eanas vuorrasit olbmot hupme sámegiela gilis, sin gaskkas maid skuvlamánáid áhkut ja ádját. Dása lea sihkkarit dáruiduhttinpolitihkka mii ovdal lei čađahuvvon, sivvan, ja mii lei nu cieggan olbmuide ahte oallugat váhnenbuolvvas dan áigge ledje negatiivat sámivuhtii. ¶
– Moskavutnii ásahuvvui sámi searvi, ja dan maŋŋil šattai dađistaga buoret oaidnu sámivuhtii. Dáppe hábmejuvvui suohkanplána sámivuođa várás ja sámi giellaguovddáš plánejuvvui Moskaluktii. ¶
Skuvlii bođii sámegiella. Skuvlla bealis leat leamaš positiiva dasa ahte sámegiella galgá leat fágan skuvllas. Vuosttaš jagiid eai lean gallis geain lei sámegiella. Ovdamearkka dihtii lei okta mu mánáin akto sámegieloahpahusas guokte jagi, ja dat mielddisbuvttii ahte mánná heittii. Dál leat lihkus eanet mánát sámegieloahpahusas ja dán skuvlajagi (2011/12) lea čiežas oktiibuot golmmalogi mánás sámegiella. Ovtta jagi mátkkoštii Báhpajávrri sámegieloahpaheaddji Romssas deike, go das lei ovddasvástádus buot sámegieloahpahusas Romssa suohkana vuođđoskuvllain. Maŋimus jagiid lea Gáissi mielbargi, Kasia Dominczak, oston friddja Romssa suohkanis moadde diimmu vahkkus vai oahpaha sámegiela. ¶
Giellaguovddáš álggii álggos prošeaktan, ja maŋŋil šattai formálalaččat giellaguovddážin. Guovddážis leat dušše beannot virggi, muhto dasa lassin ohcet ruđaid prošeavttaide iešguđet lágan sturrodagas ja guhkkodagas. Okta dákkár stuorit prošeakta lea báikenammaprošeakta, mas lea ulbmil kártet sámegiela báikenamaid guovllus. ¶
Giellaguovddáža jođiheaddjit leat rekruterejuvvon dušše siseatnamis, dan seamma maid eanas mielbargit ja prošeaktabargit. Eatnašat sis bohtet Sis-Finnmárkkus, ja dálá jođiheaddji lea Ruoŧa bealde eret. Spiehkastat sis lea mielbargi Kasia, gii lea Polenis eret. Son lea áidna bargi guhte odne orru Moskaluovttas ja geas lea fásta kanturbáiki giellaguovddážis. Vuostegežiid ovdalaš jođiheddjiide, de lea dálá jođiheaddjis kanturbáiki gávpoga ráđđeviesus, ja lea dušše muhtin beivviid Moskavuonas, ja vel dalle go leat kurssat ja eará lágideamit. Margareth mielas ii leat dat buorre, ja ballá ahte fokus sirdašuvvá mearrasámi birrasa ealáskahttimis mearrasámi guovllus, dušše sisafárrejeaddji sápmelaččaid nannemii gávpogis. Su mielas lea goitge dehálaš ahte sámi giellaguovddáš maiddái vuhtiiváldet sin dárbbuid bálvalusaide. Galggašii láhčit arenaid gos olbmot besset deaivvadit, hupmat sámegiela ja bargat ovttas, leaš dál olmmoš eret Sis-Finnmárkkus dahje lea mearrasápmelaš Ullovuonas eret. Vaikko Gáisi galgá leat giellaguovddáš olles Romssa suohkanii, ja birastahtti guovlluide, de oaivvilda son ahte váldobargu ferte leat ealáskahttit mearrasámivuođa ja ahte sámegiella nannejuvvo ja oidno ja gullo. ¶
Vaikko sutnje lea hui dehálaš ahte sámegiella galgá leat deháleamos giellaguovddážis, de ii leat son sihkar lea go rievttes vuohki geavahit vátnaruđaid, go omd. giellaguovddáža jođiheaddjis dál lea leamaš fokus dasa ahte son galgá leat áššemeannudeaddji Romssa suohkana ovddas, ja gos hui stuora oassi barggus 2011 giđa ja geasi manai váikkuhit dasa ahte Romssa suohkan ohcá sámegiela hálddašanguovlun. ¶
– Soaitá dáhpáhuvvat ahte leat dál ollen dan muddui gos sii geat leat barggus giellaguovddážis ja stivra, berrejit geahččat makkár konkrehta doaimmaid Gáisi galgá vuoruhit, ja makkár bargguid sin bargit galget vuoruhit iežaset virggis, omd. golbma jagi ovddasguvlui ain hávális. Dákkár barggus boahtá čađahuvvon barggu/doaimma kvalitehta evalueren, leat dehálaš das oažžut gova. ¶
Sámegielkursa Gáisi giellaguovddážis  ¶
(Govva: Kasia Dominczak) ¶
Juoiganboddu Moskaluovtta mánáidgárddis  ¶
(Govva: Kasia Dominczak) ¶
– Makkár oainnut leat Ullovuonas sámi giellaguovddážii ja geahččaleapmái ealáskahttit sámegiela doppe? ¶
– Okta oassi leat hui positiivat ja áŋgirat. Earáid mielas oažžu sámivuohta beare olu beroštumi, ja goalmmát joavku leat sii geat eai beroš nu ollu. Lihkus leat olbmot siivut guhtet guimmiin, ja dollet buori oktavuođa gaskaneaset, vaikko eai leat ovttaoaivilis dáin áššiin. Mun jurddašan ahte juohkehaš oažžu váldit mielde maid háliida vássánáiggis. Mii eat sáhte bágget olbmuid. Muhto dattetge lea dehálaš ahte olbmot dáppe dovdet iežaset lagas báikkálašhistorjjá. Go álggiimet giellaguovddážiin, ledje máŋga vuorrasit olbmo geat lohke ahte viimmat leat soapmásat geat beroštit sámivuođas, maiddái dáppe min luhtte. Ollu boares mearrasámi kultuvrras lea jávkan. Dát ii guoskka dušše gillii, muhto ealáhusaide, dábiide ja árbevieruide mat leat rievdan. Guolásteapmi ja eanandoallu leat billahuvvan dáppe, mii lea mielddisbuktán fárremiid. Ollu gal lea jávkan agibeaivái, ja eará allaárvosaš áššit mearrasámi kultuvrras lea jávkame. Mun livččen sávvan ahte eambbogat oainnášedje mearkkašumi das ahte váldit vára dain ja viidásetfievrridit mánáide ja nuoraide. Ovdal han elle olbmot eanet luonddu mielde, ja mii fertet muhtin muddui gávdnat ruovttoluotta dasa jus galgá sáhttit váldit vára mearrasámi kultuvrras. Dál mii leat gáidan eanet aht´ eanet eret luonddus maiddái dáppe gilis. ¶
Sámi gillii ja identitehtii lea dehálaš ahte biddjo fokus lundui ja mearrasámi kultuvrii. Jus galgá háhkat ruovttoluotta sámi giela ja ovddidit dan, de lea dehálaš ahte gávdnojit oktavuođat gos dan geavaha. Dán barggus lea Gáisi hui dehálaš. Ovttas skuvllain sáhttet sii bargat dehálaš barggu viidásetfievrridit sihke sámi báikkálašhistorjjá, kultuvrra ja giela mánáide. Oahppoplána mielde galget odne buohkat oahppat skuvllas juoidá sámi kultuvrra ja historjjá birra, eai dušše sii geain lea sámegiella fágan. Dás sáhttá skuvla čađahit prošeavttaid ja fáddábeivviid gos bovdejit skuvlii resursaolbmuid, geain lea máhttu dasa. Dáppe Moskaluovttas leat moadde dákkár prošeavtta juo čađahuvvon, earret eará leat mii guktii lágidan revya dáppe, ja leat čađahuvvon iešguđet lágan duodjekurssat, mas sihke skuvla ja giellaguovddáš leat leamaš mielde. ¶
– Oaivvildat go don ahte lea vejolaš ealáskahttit giela dáppe vuonas, dainna mearkkašumiin ahte sámegiella fas sáhttá šaddat beaivválaš giellan dáppe giliin? ¶
– Álggus go álggiimet sámi giellaguovddáža ásahemiin, de leimmet hui optimistat. Muhto mii leat dađistaga fuobmán ahte jus galgá olahit dievas ođđasis ealáskahttima, de ferte buohkain leat beroštupmi dasa. Dađistaga lea mihttomearrin šaddan identitehta ođđasis ealáskahttin, dat ahte olbmuin galgá leat ipmárdus mearrasámi kultuvrii. Sii galget sáhttit identifiseret iežaset ja fulkkiid mearrasámivuođa, ja loktet iešdovddu. Sii galget sáhttit lohkat: «– Mun lean roahkka doarvái buorre, vaikko mu váhnemat dahje áhkut ja ádját leat sápmelaččat». Muhto mun jáhkán dat lea njuolgut veadjemeahttun ahte olles gilli šaddá sámegielagin, nu go ovdal lei. Aŋkke lea mus sávaldat ahte máŋggas ohppet sámegiela, ja atnet giela doppe gos lea lunddolaš. ¶
Gáisi giellaguovddáš searvá buorre muddui iešguđet giellakurssaiguin/gielladoaimmaiguin, maiddái rávesolbmuide, vai nu eatnat go vejolaš geat háliidit oahppat ja hupmat sámegiela besset dahkat dan. ¶
Eatnasat geat orrot dáppe geavahit muhtin sámi báikenamaid beaivválaččat. Gáisi lea bargan ollu vára váldit sámi báikenamain mat leat geavahusas dahje measta vajálduvvon. ¶
Dát lea áidna sámi giellaguovddáš gaskal Gáivuona ja Loabága. Dat ásahuvvui deike Moskaluktii go dát lea guovlu gos sámi giella lea seilon guhkimusat dáppe Ullovuona–Romssa guovllus. Giellaguovddáš galgá maid bargat muđui Romssa suohkana ja ránnjásuohkaniid ovddas. Dain lea maid oassi Gáissis, muhto mun oaivvildan ahte álggos ferte vuoruhit áiggi ja fámuid háhkat «vuođu» dáppe Ullovuonas–Moskavuonas, gitta dassái go mii leat huksen gelbbolašvuođa maid sáhttá atnit bargguin muđui giellaguovddáža doaibmaguovllus. ¶
[1] Sámefoandda arkiiva lea Romssa stáhtaarkiivvas. Sámefoandda birra lea muitaluvvon moanain artihkkaliin Sámi skuvlahistorjjás, erenoamáš dárkilit lea Henry Minde muitalan vuosttaš girjjis. ¶
[3] Gáldu: Romsa skuvladirektevrra arkiiva, no. 258. Tove Johansena bájuheami mielde: ¶
Eará artihkkalat Sámi skuvlahistorjá 6-girjjis ¶
Sámegiela oahppat šearpmas ¶
Artihkal girjjis Sámi skuvlahistorjá 6 . Davvi Girji 2013. ¶
Mardoeke Boekraad ovttas nieiddain, Guovdageaidnu 2009. (Govva: Svein Lund)  ¶
Okta dain ollu ohppiin geat leat ožžon sámegiel gáiddusoahpahusa vázzá steinerskuvlla Bergenis. Dás muitala su eadni álggos vásihusaidis nieiddas sámegieloahpahusas, ja dasto veaháš eará ohppiid ja váhnemiid vásáhusaid gáiddusoahpahusain iešguđet báikkiin Lulli-Norggas.  ¶
Gerarda Maria Doeke (Mardoeke) Boekraad lea riegádan 1964:s ja bajásšaddan Amsterdamas ja Berlinas. Son lea lohkan fránskkagiela ja biologiija Amsterdama universitehtas, ja fránska politihka Parisas. ¶
Mardoeke bođii Norgii 2002:s ja orui Deanus 2008 rádjái. Son lea lohkan sámegiela ja religiovnna Sámi allaskuvllas ja dasto religiovdnadiehtaga ja pedagogihka Bergena universitehtas. ¶
Oahpahuslága mielde lea Norgga stáhta geatnegahtton fállat sámegiela ja -kultuvrra oahpahusa buot sámi mánáide vuođđoskuvllas ja joatkkaskuvllas, ja dat ii galgga ássanbáikki ja váhnemiid giellamáhtolašvuođa duohken. Oahpahuslága láhkaásahusas daddjo ahte jos oahppi skuvlii ii oaččo sámegieloahpaheaddji, de sáhttá oahpahus addot earáláhkái, ee. gáiddusoahpahussan. Nu lea buot dohkkehuvvon skuvllain Norggas, sihke priváhta ja almmolaš skuvllain. ¶
Dađistaga eanet sámi mánát geat orrot guovlluin gos eai leat sámi skuvlafálaldagat, geavahit interneahta oahppanvejolašvuođaid. Skuvlajagis 2011/12 ledje 92 máná miehtá riikka 1. luohká rájes 10. luohká rádjái dieđihuvvon davvisámegiela gáiddusoahpahussii. Davvisámegiela dáfus fállet dát vuođđoskuvllat gáiddusoahpahusa: Kárášjoga skuvla, Romssa sámeskuvla, Deanu sámeskuvla, Sirpmá skuvla, Guovdageainnu mánáidskuvla, Guovdageainnu nuoraidskuvla, Máze skuvla, Olmmáivákki skuvla, ja Leavnnja nuoraidskuvla. ¶
Dat doaibmá nu ahte go váhnemat dehe oahppit sihtet gáiddusoahpahusa, ja skuvla ii gávnna oahpaheaddji lahka, de galgá ássansuohkana skuvlakantuvra dieđihit fylkkamánnái ahte sii dárbbašit gáiddusoahpahusa. Finnmárkku fylkkamánni dat lágida davvisámegiela gáiddusoahpahusa olles Norgga vuođđoskuvlii, ja Nordlándda fylkkamánnis ges lea lulli- ja julevsámegiela ovddasvástádus. Joatkkaskuvlla dáfus baicca lea dan fylkka fylkkamánnis gáiddusoahpahusa ovddasvástádus gos oahppi orru dábálaččat. Fylkkamánni bidjá de gulahallat oahppi ruovttubáikki skuvlla ja muhtun skuvlla mii fállá gáiddusoahpahusa. Dábálaččat dieđiha oahppi/váhnemat ieža guđe skuvla galgá fállat gáiddusoahpahusa sidjiide, áinnas dakkár báikki skuvla gos oahppis leat fuolkkit. Ja dakkaviđe go gávdnet skuvlla mii astá doaimmahit gáiddusoahpahusa, de ráhkadit dihtoroktavuođaid dainna. Gáiddusoahppit galget čuovvut sámegiela oahppoplánaid, muhto juohke oahppis lea alddis sierra bargoplána. ¶
Obbalaččat lea dát fálaldat gulustuvvan hui unnán. Dábálaččat sámi mánáid váhnemat eai oaččo skuvllain dieđuid dan birra, muhto soitet baicca gullat dan báikki sámi searvvi miellahtuin. ¶
Eanas skuvllat fállet maiddái gáiddusohppiide gaskaboddosaš saji, dat gohčoduvvo hospiteren. Davvisámegielas lea dat dábálaččat guktii jagis, vahkku ain hávális. Vuosttašgielagat čuvvot dábálaččat luohkáid dábálaš oahpahusa. Nubbingielagiidda láhččojuvvo oahpahus mii lea heivehuvvon erenoamážit sin giellamáhtolašvuođa mielde. Oahppit besset searvat ollu kultuvrralaš dáhpáhusaide daid vahkkuid. Mat skuvllat fállet gáiddusoahpu lea dan duohken gos ohppiin lea fuolkkit ja gullevašvuohta. Ulbmil lea ahte oahppit galget maiddái nannet oktavuođa fulkkiiguin seammás go sii leat hospiteremis. Ollu mánát besset de maiddái oaidnalit fulkkiidisguin dávjjibut go muđui. Dat finadeamit sáhttet muhtin muddui buhtadit váilevaš ovttastallama oahpaheddjiineaset. Gáiddusoahpaheaddji galgá ges unnimusat oktii dahje moddii jagis finadit ovtta beaivvi ohppiid ruovttuskuvllas. ¶
Mu nieida orui vuosttaš vihtta jagi Deanus. Máná riegádeami rájes sámástii su áhčči sutnje, ja mun ges hupmen iežan eatnigiela, vuolleriika giela, ja mánná oahpai fargga dárogiela nai. Dasto leimme jagi Guovdageainnus, doppe son lei sámi mánáidgárddis. Sámegiella lei ain su golmma gielas dat nannoseamos. De johten okto suinna Bergenii, jur dalle go lei álgime skuvlii. Háliidin de skuvlla addit sutnje dakkár oahppovejolašvuođa mainna son sáhtášii bisuhit ja ovdánahttit dan golbma giellas, muhto ii leat leamaš álki dan oažžut. ¶
Go mun dieđihin nieidan oahppin Steiner-skuvlii Skjoldas, de ii diehtán dat skuvla davvisámegiela vuosttaš ja nubbingiela fálaldagaid birra. Ii Bergena suohkana oahpahusossodaga ovddasvástideaddji virgeolmmoš ge diehtán daid birra. Fertejin sáddet sihke rektorii ja suohkana bargiide oahpahuslága paragráfaid, Finnmárkku fylkkamánni interneahttafierpmi oktavuođa viđjjiid, ja addit sidjiide Čáhcesullo áššegieđahalli telefonnummariid ovdal go jáhkke ahte lea dakkár fálaldat. Lihkus ledje Deanu skuvllain návccat oahpahit Ánne Bireha ja maiddái váldit su oahppin gaskkohagaid. Son lea ožžon Deanu sámeskuvlla gáiddusoahpahusa ja beassan hospiteret Sirpmá skuvllas. 2012 čavčča rájes lea sus maiddái Sirpmá skuvlla gáiddusoahpahus. ¶
Maŋŋel go mu nieida álggii dohko, de leat eanet mánát atnán dan vejolašvuođa, ja dál diehtá Bergena áššegieđahalli mot oahpahus doaibmá, ja son máhttá ieš muitalit dan eará skuvllaide. ¶
Gáiddusoahpu Bergenis.  ¶
(Govva: Mardoeke Boekraad) ¶
Maŋŋel golbma jagi Bergenis lean vásihan gáiddusoahpahusa ja sámegieloahpahusa doppe. Čájehuvvo ahte oahpahusa bohtosiin ii leat dakkár dássi go sámi skuvllaid oahpahusas. Go oahpahus ii leat sámi birrasis, de juoga das ii šatta nu go duohtadilis. Interneahta bokte oahpahusas leat mearit erenoamážit smávvaskuvlamánáid guovdu, iige das leat lahka ge dat áhpu mii lea go oahpaheaddji lea das skuvlalanjas. Leat maiddái praktihkalaš ja organiseren hehttehusat. Goitge lea dat hui erenoamáš fálaldat mii addá sámi mánáide vejolašvuođa oažžut giella- ja kulturmáhtu ja sii ožžot sámi kultuvrii gullevašvuođadovddu. ¶
Guđajahkásažžii ii leat nu álki čohkkát šearpma ovddabealde 2-4 skuvladiimmu vahkkus. Danne Bergenis mearridedje bidjat virgái sámegielaga oahpaheaddjin vaikko sus ii lean gal formálalaš máhtolašvuohta oahpahit vuosttaš luohká mánáid. Lei vuoraslágan nissonolmmoš, bures hárjánan kulturbargi ja duodjeoahpaheaddji. Mu nieidda mielas lei suohtas sámástit dainna «áhkuin», go dat máhtii máinnastit, lávlut sámegillii ja duddjot. Duollet dalle ledje buot su luohká oahppit dehe muhtun oahppit mielde dain daguin. Oahpahus lei skuvlaasttuáigeortnet-áiggi(SAÁO). Oahpaheaddji ii lean olámuttos jagi miehtá, ja oahpahus gaskkalduvai de moadde mánu. ¶
Nieiddastan lea nuppi ja goalmmát luohkás leamaš oahpaheapmi interneahta bokte.Deanu sámeskuvlla oahpaheaddjis. Vai čáhká njeallje diimmu sámegieloahpahus, de čulddiime eret duiskkafága Steiner-skuvllas. De son oaččui guokte diimmu oahpahusa doppe, ja dan nuppi guokte diimmu válde SAÁO-áiggis. Dábálaččat lávejit sámegielat oahppit geahpedit dárogieldiimmuid logu, muhto dan moai ean háliidan. ¶
Go smávvaskuvlla oahppit galget oahpahuvvot gáiddusoahpahusa bokte, de ferte sin skuvllas veahkki gii veahkeha oahppi skuvlalanjas dihtorlatnjii, dárkkistit doaibmá go dihtor ja interneahttaoktavuohta, ja ohcat veahkkin girjjiid ja eará veahkkeomiid oahpahussii. Go mánná stuorrula, de ii leat šat nu dárbu dakkár veahkkái. Dárbbašuvvo goitge olmmoš gii lea álo olámuttos jos šaddet teknihkalaš bárttit. Ruovttuskuvla ferte de máksit daid vehkiid bušeahtasteaset, go sii eai oaččo ruhtadoarjaga dasa dehe eará goluide mat sis šaddet sámegiela gáiddusohppiide. ¶
Oahpahus olu gerddiid ii obage šaddan danne go veahkki ii lean olámuttos, lea ferten vuoruhit eará doaimmaid, omd. bargat eará luohkás sadjásažžan sin iežaset oahpaheaddji buozanvuođa geažil. Dihtorváttisvuođat leat maiddái dábálaččat. Eai leat álo gulahallan nu bures go livčče galgan buozanvuođa ja jávkama dáfus. ¶
Gáiddusoahppit atnet seamma oahppogirjjiid go eará sámegieloahppit. Dasa lassin geavahit vel dan mii fállo interneahtas, omd. dihtorspealut sámegillii. Dat leat dás várra deháleappot go dábálaš oahpahusas. ¶
Ruovttuskuvlla oahpaheddjiid mielas lei sámegieloahpahus ila lossat mánnái, ja golmma giela oahppan oktanaga soittii badjelmearálaš. Sii čuoččuhit ahte máŋggagielat mánáin ovdána giella njoazebut. Muhtumin sii hástale mu dárostit mánnásan. Dan gal in gárron. Oahpaheaddjit vurde ahte sámi bealli ii galgan šat nu dehálaš máná mielas dađi mielde go son stuorui, ja dasa in jáhkkán. Sámegieloahpaheaddji ja ruovttuskuvla eai báljo gulahallan obage guhkes gaskkohagaid. ¶
Niidii lea leamaš hui dehálaš beassat dássedis áigodagaid Detnui, movttiidahttima ja sámi iešdovddu dáfus. Go sus lea sámegiella vuosttašgiellan ja go máhttá dan mađe bures sámegiela go ferte vai nagoda čuovvut sámegielat oahpahusa, de son lea beassan leat doppe gaskkohagaid. ¶
Goalmmát luohkás plánii ruovttuskuvla gáiddusoahpahusa SAÁO-áigái. Dat daguhii ahte mánná ii beroštan das, háliidii baicca stoahkat olgun eará mánáiguin. Rievdadedje áigeplána dan jagi, muhto de lei juo olu billahuvvan. Ii leat álki 7- dehe 8-jahkásažžii čohkkát dihtora ovddabealde ja bargat bargogirjjis go lea okta oahpaheaddji. Gáiddusoahpahus lea aŋkke leamaš olu ávkin niidii bisuhit sámegiela. Son ipmirda bures sámegiela ja hállá njuovžilit, vaikko seaguha ge dasa ollu dárogielsániid. ¶
Eanas váhnemat geat ohcet sámegieloahpahusa mánáidasaset, máhttet dušše veaháš sámegiela, dehe eai obanassiige. De eai leat moadde diimmu vahkkus doarvái jos mánát galget hupmagoahtit ja čálligoahtit sámegiela viššalit. Danne lea giellabiras dehálaš maiddái eará sajis go skuvllas, omd. ahte sámegielat mánát čoahkkanit giela oahpahallat. Dan eai leat Bergena sámi váhnemat ožžon ollašuvvat. Dakkár fálaldaga lágideapmái dárbbaša sámegielat olbmo gii sáhttá ja háliida jođihit dakkár fálaldaga, ja ferte ohcat dasa ruhtadoarjaga jos olbmot eai sáhte dehe hálit bargat dakkáriid bálkká haga. Lea dehálaš ahte fuolkkit geat máhttet giela, hupmet dan viššalit mánáide, omd. telefovnnastallet dássedit singuin. Juohke háve go son lea Sirpmás, de lea dat sutnje giellalávgun, ja son lea hui ilus go gulahallá sámegillii fulkkiidisguin. ¶
Maŋŋel go nieidan álggii gáiddusoahpahussii, de lean hupman oalle olu skuvllain mii lágida dan oahpahusa ja eará váhnemiiguin ja ohppiiguin mot sámegiela gáiddusoahpahus lea leamaš sin mielas. ¶
Muhtun váhnemat muitalit ahte skuvllat eai dieđe maidege sámi gáiddusoahpahusa birra. Ollugat leat vásihan juste dan maid mun; sámi ohppiid váhnemat šaddet muitalit skuvllaide ja skuvlakantuvrraide makkár rievttit mánáin leat ja gos sáhttá ohcat daid. ¶
Skuvllat ges bihkot ahte sii eai oaččo lassiruđa eai fylkkamánnis eai ge gielddas vai beasaše láhčit dili ja veahkehit mánáid geain lea sámegieloahpahus šearpma bokte. Mánáid ferte viežžat skuvllas, doalvut dihtorlatnjii, ja veahkehit teknihkalaš váttisvuođaiguin. Soames skuvladiibmu gal sáhttá mannat duššái jos skuvla ii nákce organiseret dan doaimma. ¶
Deanu sámeskuvlla rektor Trond Are Anti duođašta ahte sáhttet gollat áiggit ovdalgo mánáid ruovttuskuvllat čovdet teknihkalaš váttisvuođaid mat sis leat go galget oažžut interneahtta-oktavuođaid ja bijahit dihtoriidda bustávaid maid dárbbaša sámegillii. ¶
Trine B. Halonen Roth orru Stavangeris ja lea bivdán gáiddusoahpahusa su mánáguoktái dan rájes go álggiiga skuvlii. Ieš ii gal máhte sámegiela, muhto su mánáguovttos hirbmadit háliideigga oahppat sámegiela, go ollu fuolkkit máhttet dan. Go gáiddusoahpahus galggai álggahuvvot, de ihte ollu váttisvuođat skuvllas Stavangeris, biergasiiguin ja interneahttaoktavuođaiguin. Golai measta jahki ovdalgo oahpahus álggii albmaláhkái. Dál lea ášši čielgan ruovttuskuvlla bealis, ja sis lea dárogielat veahkki, muhto lea mannan njozet daid skuvllaid bealis mat galggaše oahpahit gáiddusohppiid. Lea šaddan juo dego vierrun ahte eai geargga álggahit gáiddusoahpahusa ovdal skuvlajagi gaskkamuttus. Álggos lei sus gáiddusoahpaheaddji Romssa sámeskuvllas Málatvuomis, ja son beasai maiddái mannat dohko hospiteremii, danne go sis ledje fuolkkit doppe. Fuolkkit fárrejedje eará skuvlii moadde jagi maŋŋil, ja de mánáin ii lean šat gullevašvuohta Málatvuopmái, ja sii háliidedje lonuhit verddeskuvlla. ¶
Diibmá sii dieđihedje nieidda Guovdageainnu skuvlla gáiddusoahpahussii. Nieida vurddii sámegiela nubbingiela fálaldaga 2011 čavčča rájes, muhto dat ii ollašuvvan. Čájehuvvui ahte Guovdageainnu skuvla ii nákcen váldit šat eanet gáiddusohppiid, ja de sirdui oahppi Deanu sámeskuvlla gáiddusoahpahussii. Dat doaimmai bures 2012 giđa, muhto 2012 golggotmánus ii leat vel Deatnu ge álggahan gáiddusoahpahusa. ¶
– Go gáiddusoahpahus doaibmá, de lea dat mearihis borre, dadjá Trine. – Muhto dan guđa jagis go leat oččodan gáiddusoahpahusa, de ii leat dat doaibman ollásit eanet go jagi, dalle lei mis veahkki mii sáhtii oahpaheaddjin, leaččai dal gáiddusoahpahus dehe ii. Dábálaččat ii šaddan oahpahus álggahuvvot ovdalgo ođđajagis. Oahppit diehttelasat masset beroštusa maŋŋonemiid ja teknihkalaš bárttiid geažil. Ja go oahpahus gaskkalduvvá nu dávjá ja guhká, de sii vajálduhttet dan unnánačča maid leat oahppan. Danne dat eai leat oahppan fávdnádit sámegiela, ja go ieš in máhte sámegiela. Goitge dat maid leat ožžon gáiddusoahpahusas, ja erenoamážit hospiteremis, lea addán mu mánáide eanet gullevašvuođadovddu sámi beallái ja dan birrasii gos mun lean boahtán. Dan ovddas lean hui giitevaš! ¶
Ulrikke Hornæs Herving lea orron iešguđet báikkiin Lulli-Norggas ja lea vásihan ahte dain skuvllain gos son lei, doppe eai máhttán lágidit oahpahusa. Dál son lea oahppin Fyllingsdalen joatkkaskuvllas Bergenis, ja Sámi joatkkaskuvla ja boazodoalloskuvla Guovdageainnus lágida sutnje gáiddusoahpahusa. Manná hui bures. Ulrikke lea hui ilus dan ovddas ja liiko iežas áhku ruovttusuohkana oahpahussii. Ulrikke geavaha iežas dihtora gáiddusoahpahusas. «Háliidan fárret Guovdageidnui muhtun jagi geahčen», dadjá son. Son lea guođđán spánskkagiela ja bargá garrasit oahppat sámástit ja čállit sámegillii. ¶
Ulrikke Hornæs Herving oažžu gáiddusoahpu Sámi joatkkaskuvllas ja boazodoalloskuvllas Fyllingsdalen joatkkaskuvlii Birgonis.  ¶
(Govva: Mardoeke Boekraad) ¶
Sámegiella vuosttaš- ja nubbingiellan lea dego čoavddan go áigu bisuhit sámi gullevašvuođa maiddái eará guovlluin. Dađistaga eanet oahppit ohcet saji gáiddusoahpahussii. Ferte goitge doaimmahit muhtun beliid das vai gáiddusoahpahus šattašii maid nu buorren fálaldahkan go dat oahpahus mii sis lea ruovttuskuvllas gos sis lea oahpaheaddji. Stáhta addá ruhtadoarjaga sámegieloahpahussii fylkkamánniid bokte, muhto das galggaše maiddái bálkáhit vehkiid ruovttuskuvllain. Oahppit geat lohket sámegiela gáiddusoahpahussan, dárbbašit maiddái vejolašvuođaid oahpahallat giela ruovttubáikkis, ja ovttastallat eará mánáiguin geat lohket sámegiela. Sámi mánáid ovttastallan galggašii ásahuvvot oassin oahpahusvuogádagas. ¶
Eará artihkkalat Sámi skuvlahistorjá 6-girjjis ¶
Dáruiduhttima bealušteamis sámi gáibádusaid jietnaguoddin ¶
Artihkal girjjis Sámi skuvlahistorjá 6 . Davvi Girji 2013. ¶
Oahpaheaddjit Norggas leat leamaš organiserejuvvon sierra servviide juo 1800-logu álgogeahčen, muhto diet searvvit organiserejuvvojedje riikkadássásažžan easka loahpageahčen 1800-logu. Oahpaheddjiidorganisašuvnnaid beroštupmi lea leamaš bargat bálká-ja bargoeavttuiguin, ja dasa lassin vel pedagogihkain ja skuvlapolitihkain, ja dávjá sis leamaš garra oaivilat ja siskkáldas digaštallamat molsašuddi skuvlapolitihka hárrái, earet eará giellagažaldagain.  ¶
Dán artihkkalis govvidit veaháš dan movt Norgga oahpaheddjiidsearvi (Norges lærerforening / Norsk lærerlag) gieđahalai sámiid oahpahusa álggu rájes gitta loahpageahčái 1970-logu. Mii leat dán organisašuvnna válljen čalmmustahttit, danin go eat leat gávdnan maidege mii čájehivččii ahte eará oahpaheddjiidorganisašuvnnain leamaš dadjat juo mihkkege beroštumiid áŋggirdit sámi ohppiid oahpaheami bealis dien áigodagas. ¶
Vuosttaš «skuvlaoahpaheddjiid searvi» Davvi-Norggas vuođđuduvvui Romssas 1855:s, ja vuosttaš searvi Finnmárkkus vuođđuduvvui 1860:s. Álggos ii lean vuođđu ásahit sierra servviid earret go gávpogiin ja stuorát čoahkkebáikkiin. Easka 1892:s čoahkkanedje báikkálaš oahpaheddjiid searvvit Norgga oahpaheddjiid searvái, muhto juo 1867:s lei Norsk Skoletidende , riikkaviidosaš áigečála oahpaheddjiide, álggahuvvon.  ¶
Norsk Skoletidende-bláđis 1896:s čálii Johannes Haaheim [1] , gii lei oahpaheaddjin Njávdámis Mátta-Várjjagis, dáruiduhttinbarggu birra, ahte «dat ferte fámuin jođihuvvot.» Lydolf Lind Meløy buktá diesa čuovvovaš mearkkašumi: «Čálus čilge oainnu mii dan áiggi lei dábálaš oaidnu oahpaheddjiin.» [2]  ¶
Norgga oahpaheddjiidsearvi viiddiduvvui dađistaga ja ásahuvvojedje biiret mat čoahkkanedje oktasaščoahkkimii okte jagis. Norsk skoletidende ja Skolebladet čálle dávjá referáhtaid diein oktasaščoahkkimiin. Oarje-Finnmárkku oahpaheddjiidsearvvi vuosttaš biirečoahkkin lei 1904:s. Čoahkkimis ledje olles gávcci fáttá ságastallamii, máŋga diein fáttáin guske dáruiduhttinpolitihkkii. Gažaldagaid hábmen čájeha ahte sii eai divvon gažaldaga politihka váldojurdagii, muhto galge dušše digaštallat movt dan sáhttá čađahit: 2. Man láhkái sáhttet oahpaheaddjit buoremusat ovddidit dáruiduhttinbarggu Finnmárkkus? 3. Movt olahit buriid bohtosiid dáruiduhttinbarggus giellaseaguhusguovlluin? 4. Movt galggašii buoremusat nákcet oahpahit kveana-sámi álbmoga máhttit hálddašit dárogiela čálalaččat? 7. Norggahistorjáoahpaheami našunála mearkkašupmi kveana-sámi álbmogii.  ¶
Álggahanságastallamat ja digaštallamat ledje eanas dan birra ahte galggašii go geavahit kveanagiela dahje sámegiela veahkkegiellan, dan muddui go instruksa attii lobi, vai lei go buoremus geavahit dušše dárogiela. ¶
Okta álgoságastalliin, oahpaheaddji Mardal [3] , dajai earet eará: «Oahpaheaddjit eai oppa galggaše ge máhttit kveanagiela eai ge sámegiela, vai eai fillašuva oahpahusa čađahit dieid gielaide.» Nubbi álgoságastalli, oahpaheaddji Bartnes [4] , oaivvildii ges ahte lea buorre jus oahpaheaddjit máhttet mánáid eatnigiela, ii unnimustá danin «vai sáhttet váhnemiiguin ságastallat dáruiduhttima ávkki birra ja oahppat dovdat sin jurddašanvuogi».  ¶
Haakon H. Bartnæs lei oahpaheaddjin Deanus, Leavnnjas ja Honnesvágis, guokte maŋimus báikkis maiddái skuvlastivrrárin. Su Honnesvági-áiggis mii leat gávdnan dán gova, mas son searvá Honningsvåg dramatiske foreninga čájálmassii  (Geassebáikái). Bartnæs gurut ja ovddabealde govas.  ¶
Johan H. B. Johansen lei oahpaheaddji Fálesnuoris ja Oarje-Finnmárkku oahpaheddjiidsearvvi jođiheaddji.  ¶
(Govva luoikan Harald Moe) ¶
«Ovdaolmmoš, girkolávlu Johansen [5] , Fálesnuoris, dovddahii ahte son lei buoremuddui ovttaoaivilis álgoságastalliin, Mardalain, ahte lea gal buorre jus oahpaheaddji máhttá kveanagiela ja sámegiela, muhto son ii berre daid gielaid geavahit.» Oasseválddiid searvvis lei dušše okta áidna oahpaheaddji, fálesnuorrilaš Anders Larsen [6] gii divui gažaldaga dáruiduhttinpolitihka ulbmilii.  ¶
Nuorta-Finnmárkku oahpaheddjiid searvvi 1906 biirečoahkkimis mannagođii digaštallan veaháš eará dásis. Doppe lei fáddán «Finnmárkku oahpaheaddjit ja riikkagiella», ja gažaldahkan lei ahte nagodii go riikkagielain dahje ođđadárogielain ovddidit dáruiduhttinmannolaga, vai billistii go dan ovdii. Ii oktage ođđadárogiela bealušteaddji oahpaheddjiid gaskkas oaidnán makkárge parallealla ođđadárogiela ja sámegiela nannema gaskkas. ¶
Unjárgga oahpaheaddji Isak Saba válljejuvvui 1906:s Stuoradiggái, ja dan oktavuođas jearahalai Skolebladet makkár oaidnu sus lei dáruiduhttinpolitihkkii. Sihke skuvladirektevra ja máŋga oahpaheaddji reagerejedje garrasit dien jearahallamii, ja dat vuolggahii ságastallama mas ledje goittot unnimustá logi čállosa. [7]  ¶
1907:s mearridii Oarje-Finnmárkku oahpaheddjiidsearvi, ovtta jiena vuostá, doarjut ahte Romssa seminára nuvttásadjeortnet heaittihuvvo. [8] ¶
Lydolf Lind Meløy čoahkkáigeassá ná: «Oppalaččat sáhttá lohkat ahte Finnmárkku oahpaheddjiid organisašuvnnain ii oba lean ge iežaset politihkka áššis mii guoskkai fylkka unnitlogugielaide. Diein gažaldagain doibme oahpaheddjiid searvvit skuvladirektevrra seaibin, ja dorjo su dáruiduhttinbarggu.»  ¶
Báhppa Jens Otterbech čálii 1916:s artihkkala Kirke og Kultur -áigečállagii gielladilálašvuođa birra Finnmárkkus. Das son moittii garrasit dáruiduhttinpolitihka, ja čálii ahte dat jođihuvvui «prøysalaš vuogi mielde». Ja de bođii cealkámuš Oarje-Finnmárkku oahpaheddjiidsearvvis, mii čájehii ahte oahpaheddjiidsearvi ii dušše dohkkehan stivrejeaddjifámuid dáruiduhttinpolitihka, muhto bealuštii dan áŋgirit ja fallehii garrasit sin geat duste dasa buktit moaitámušaid: «Searvi atná váidalahttin go diekkár boasttu čuoččuhusat ovddiduvvojit mat eai leat duođat, ja searvi ferte dovddahit ahte imašta go báhppa, girku bálvaleaddji, lea sivalaš diesa. Áidna mainna su sáhttá šállošit, lea ahte behtolaš diehtojuohkkit sáhttet sutnje muitalan áibbas boastut. Ieš gal ii sáhte hearrá Otterbech, gii lei muhtun jagiid báhppan ovtta gilis Finnmárkkus, ja lea fárren doppe eret sullii 15 jagi dás ovdal, vásihan finnmárkkuskuvllaid dálá dili.»  ¶
Jagi maŋŋil almmuheigga Jens Otterbech ja oahpaheaddji Johannes Hidle girjji Fornorskningen i Finmarken (Dáruiduhttin Finnmárkkus), masa leigga čállán maiddái Finnmárkku oahpaheaddjiguovttos Per Fokstad ja Anders Larsen.  ¶
Dá čuovvu oanehaš čálus Nordkap -aviissas 19.07.1918:  ¶
Oahpaheaddjičoahkkin Dálbmeluovttas  ¶
Mii eat leat vel ožžon referáhta dán earenoamáš bures lihkostuvvan čoahkkimis. Muhto mii doalahit vuos dan cealkámuša giellagažaldagas mii mearriduvvui, danin go dasa lea juste dál beroštupmi. Dat mearriduvvui maŋŋá ovdaolbmo Ola Berg [9] álgoságastallama, ja go ollugat geain lei sáhkavuorru, ledje vuđolaččat dan digaštallan, sin searvvis maiddái olbmot geat guhkes eallináiggi leat leamaš bálvalusas giellaseaguhusguovlluin. Cealkámuš čuojai ná:  ¶
«Oarje-Finnmárkku Oahpaheddjiidsearvi, čoahkkanan jahkečoahkkimii, doarju cealkámuša maid Nuorta-Finnmárkku Oahpaheddjiidsearvi lea mearridan Finnmárkku giellagažaldatáššis.  ¶
Oahpaheddjiid vásáhus lea ahte maŋemus 10-15 jagi dáruiduhttin lea hui bures ovdánan, ja ahte dálá bargovuohki lea rievttes vuohki. Danin ferte ge garrasit vuostálastit ahte oahpahusprinsihpat mat dán rádjái leamaš, galggaše rievdaduvvot, dat livččii dušše vahágin sihke sámi ja kveana álbmogii, ja maiddái dáru álbmogii dáppe.»  ¶
Cealkámuš dohkkehuvvui ovttajienalaččat.  ¶
Go parlamentáralaš skuvlakommišuvdna 1926:s buvttii giliálbmotskuvlii guoskevaš láhkaevttohusa, de sii ledje váldán XVI kapihttalii; Skolen i de sprogblandede distrikter (Skuvla giellaseaguhusguovlluin) ollu cealkámušaid iešguđetlágan orgánain ja eaŋkilolbmuin. Finnmárkku skuvladirektevra, Chr. Brygfjeld, lei okta sis gii garrasepmosit bealuštii dan ahte dáruiduhttinpolitihka ii galgga moktege rievdadit. Dan oktavuođas geavahii son oahpaheddjiidservviid cealkámušaid doarjjan iežas oidnui.  ¶
Vuosttaš mearkkat mat čájehit ahte olbmot vuosttaldišgohte, lea Nuorta-Finnmárkku biirečoahkkimis 1924:s, gos Hans Baukop doalai logaldallama «Dáruiduhttin álbmotskuvllas». Baukop lei Buolbmágis oahpaheaddjin ja geavahii ieš ollu sámegiela oahpahusas ja lei ge riidaleamen skuvladirektevrrain [10] . Skuvlabláđđi čállá ná: «Oahpaheaddji H. Baukop álggahii áššeságastallama logaldallamiin: «Dáruiduhttinbargu Finnmárkkus». Ságastalli doalahii oaivilis, ahte nu go álbmotskuvlla oahpaheapmi dál čađahuvvo giellaseaguhusguovlluin Finnmárkkus – almmá sámegiela haga veahkkegiellan – de das ii leat masage ávki. Son áiggui evttohit ahte ásahuvvoše fas nuvttásajit Romssa oahpaheaddjiskuvlii, ja ahte sámegiella váldojuvvošii atnui veahkkegiellan sámi mánáid oahpaheamis. Su sáhkavuoru čuvvo ollu oaivillonohallamat, mii duođaštii ahte dien gažaldahkii leat oahpaheddjiin oalle iešguđetlágan oainnut..»  ¶
Eará vuostejienat eai oro beassan albmosii ovdal soađi. Maŋŋel soađi beasai Per Fokstad mielde Skuvladoaimmahaga ovttastahttinlávdegoddái; (Samordningsnemnda for skoleverket) , ja váikkuhii doppe garrasit dasa ahte diet lávdegoddi evttohii rievdadit skuvlapolitihka mii guoskkai sápmelaččaide. 1950-logus doalai Fokstad guokte sáhkavuoru Nuorta-Finnmárkku biirečoahkkimiin: 1953:s sáhkavuoru «Olmmoš guovddážis» ja 1954:s sáhkavuoru «Sápmelaččaid váldováttisvuođat».  ¶
Mii váldit dás mielde muhtun cealkagiid maŋemus čoahkkima referáhtas: «Fokstad čilgii čoahkkinoasseváldiide miellagiddevaččat sámiid váldováttisvuođaid. ... Fokstad dubmii garrasit sápmelaččaid bággodáruiduhttima ja ávžžuhii oahpaheddjiid searvat sápmelaččaid luovosinbeassan rahčamiidda.»  ¶
Čoahkkin mearridii dasto ovttajienalaččat čuovvovaš mearrádusa: «Norgga oahpaheddjiidsearvvi Nuorta-Finnmárkku biire ávžžuha Norgga oahpaheddjiidsearvvi juolludit kr. 15 000,- dahje eambbo, doarjjan almmuhit girjjálašvuođa sámegillii.» Jagi maŋŋil lágiduvvui oahpaheddjiidčoahkkin Kárášjogas, ja doppe doalai sámekonsuleanta Hans J. Henriksen logaldallama Sámiid skuvlagáibádusa birra.  ¶
Go čoahkkáigeassit vuosttaš logemat jagiid maŋŋel soađi, de oaidnit ahte sihke stivrejeaddjit, oahpaheaddjit ja sin organisašuvnnat árvvoštallagohte ođđasit skuvlapolitihka mii jođihuvvui sámiid ektui. Áŋgiris sámepolitihkkárat barge oažžut rievdadusaid duoppil dáppil, muhto lea váttis dadjat gii ovddemus jorggihii, stáhta vai oahpaheddjiid organisašuvnnat. Oppalaččat orro leamaš parallealla ovdáneapmi. ¶
1970:s válljejuvvui Finnmárkku oahpaheddjiidsearvái vuosttaš geardde sámi oahpaheaddji ovdaolmmožin, Kárášjoga oahpaheaddji Kristian Nymo. Lassin sutnje lei bargolávdegottis mielde sámi oahpaheaddji, deatnulaš Albert Johansen. ¶
Kristian Nymo lei oahpaheaddjin Kárášjogas ja Finnmárkku oahpaheddjiidsearvvi vuosttaš sámi ovdaolmmoš.  ¶
(Gova luoikan Kristian Nymo) ¶
Dál álggii minsttarplánabargu, mii áiggi mielde šattai M74 [11] . Go oahppoplánaevttohus lei sáddejuvvon gulaskuddamii, de bukte golbma oahpaheddjiidsearvvi cealkámuša sámi skuvlagažaldagaid birra. Deanu, Kárášjoga ja Porsáŋggu servviid mearkkašumiid vuođul ráhkadii Finnmárkku oahpaheddjiidsearvvi stivra dákkár mearrádusa: 1. Sámegiella berre váldojuvvot mielde fágan ođđa normalplánii 2. Normalplánas berrejit leat njuolggadusat mat nevvot makkár oahppofáttát sámi mánáide galget leat olles vuođđoskuvllas. 3. Sámi historjá ja kultuvra berre ruovttuoahpus ja servodatfágas biddjojuvvot dássálaga eará amas kultuvrraiguin, ja oainnusindahkkojuvvot vel nannoseappot, danin go sámi kultuvra maid lea oassi min iežamet kultuvrras. 4. Normalplánas berre leat sierra diibmojuohkintabealla skuvllaide gos lea sámegiella oahpahusas. [12]  ¶
Dieinna mearrádusain lei Norgga oahpaheddjiidsearvi vuosttaš geardde bidjan čielgasit gáibádusaid dasa makkár árvu sámegielas ja kultuvrras galggai leat skuvllas, go dat maid stáhta álggos lei oaivvildan. Oahpaheddjiidsearvvi gáibádusat bohte oalle mihá muddui mielde loahpalaš 1974-plánii. Ja go plána lei váldojuvvon atnui, de čuovvolii oahpaheddjiidsearvvi pedagogalaš lávdegoddi maid dan, ja buvttii gáibádusaid mat fertejedje čađahuvvot vai sáhtii plána áigumuša čuovvut sámi ohppiid ektui: «Fertejit ráhkaduvvot oahppogirjjit, oahpponeavvut ja oahpahusdahkosat mat leat heivehuvvon iešguđet birrasiidda, main earenoamážit deattuha doahpagiid ovddideami ja mat leat veahkkin verbála gulahallamii.  ¶
Oppalaš diibmolohku eatnigiela oahpaheapmái ferte nannejuvvot, leaš dal dárogiella, suomagiella dahje sámegiella eatnigiellan.  ¶
Giellaseaguhusguovlluid oahpaheddjiide ferte lágidit lassioahppofálaldaga mas eandalii deattuhit daid earenoamáš váttisvuođaid mat suohkanis leat.  ¶
Oahpaheddjiid vuođđooahpahusa dárogieloahppu ferte nannejuvvot. Giellaovddideapmi ja dat maid ferte bargat mánáiguin geat eai oaččo doarvái arvvosmahttima galgá leat guovddáš áššin.  ¶
Ferte farggamusat bargat juoidá konkrehtalaččat vai nagoda bissehit stáđismeahttun oahpaheaddjidili giellaseaguhusguovlluin.»  ¶
Dán oktavuođas gal oažžu lohkat ahte ledje oalle láivves gáibádusat daid dárbbuid ektui mat ledje jus áigumuš lei ovddidit skuvlla gos lei sámegieloahppu ja sámi sisdoallu. Dás ii leat mihkkege mii spiehkasta Girko- ja oahpahusdepartemeantta linnjás: Dárogiella galggai leat skuvlla váldogiellan maiddái sámegielat ohppiide, vaikko sii sáhtte ge oažžut álgooahpu sámegillii. Ii oro leamen ahte diet mearrádus mieđihii bearehaga «giellaseaguhusguovlluid» oahpaheddjiidservviid gáibádusaide. ¶
Meløy čállá oahpaheddjiidsearvvi sámi áššiid meannudeami birra : «Finnmárkku oahpaheddjiidsearvvis lei dađistaga šaddagoahtán sihke beroštupmi ja miehtemiella giellaseaguhusguovlluid oahppováttisvuođaide. Liikká dovde dieid guovlluid oahpaheaddjit dávjá ahte eai olahan doarjaga iežaset gáibádusaide ja oainnuide. Danin ovddidedje giellaseaguhusguovlluid oahpaheaddjit áššin ahte galggaše ásahit sierra ossodaga oahpaheddjiidsearvái man bargun galge leat pedagogalaš gažaldagat mat ain bohte ovdan.»  ¶
Dát čoahkkáigeassu čájeha makkár duppalrolla dain ossodagain ja lávdegottiin lei mat dađistaga ásahuvvojedje oahpaheddjiid servviide. Dat ahte organisašuvdna válljii sierra organiserema sámi skuvlagažaldagaide, čájehii ahte organisašuvdna muhtun muddui ipmirdii sámi gáibádusaid ja ahte dat lei dehálaš bargosuorgi. Muhto sihke ášši vuolggaheaddjit ja sii geat dieid orgánaid jođihedje, ledje áinnas olbmot geat hálidedje dien barggu jođihit viidábut go dat maid eanetlohku ja dábálaš organisašuvdnaorgánat ledje gárvásat hálddašit. Dat dagahii ahte sámi ossodagat ja orgánat ožžo veaháš earalágan doaimma go organisašuvnna eará lávdegottit, ja nu sáhtte ge čuožžilit riiddut gaskal sámi orgánaid ja organisašuvnnaid gaskii mat guske skuvlapolitihkalaš ja sámepolitihkalaš prinsihpaide. ¶
Kárášjoga oahpaheddjiidsearvi ovddidii 1977:s evttohusa ásahit sierra sekšuvnna sámi oahpaheddjiide, ja 1979:s mearridii Finnmárkku oahpaheddjiidsearvvi fylkajahkečoahkkin ahte galgá ásahuvvot sierra sámi sekšuvdna. ¶
Meløy čállá čuovvovaččat sekšuvnna mearkkašumi birra: «Go Finnmárkku oahpaheddjiidsearvi lea dohkkehan ahte galgá ásahuvvot sierra sekšuvdna fylkasearvái, de lea searvi maid formálalaččat bidjan oahpaheddjiid geain lea sámi ja dáru duogáš seamma dássásažžan. Nuppástus vuosttaš stuora skuvlačoahkkima rájes, mii lei Álttás 1904, otnážii lea áibbas nuppeguvlui nuppástus. Sekšuvdnaásahemiin lea Finnmárkku oahpaheddjiidsearvi váldán badjelasas dan barggu ahte leahkit sámi gáibádusaid jietnaguoddi pedagogalaš gažaldagain. Sámi oahpaheddjiid ovddasvástádus lea bearráigeahččat ahte vuoiggalaš gáibádusat ovddiduvvojit.» (s. 168.)  ¶
[1] Johannes Haaheim birra muitaluvvo dán girjjis Marie Bekkala muitalusas ja artihkkalis nuortalaččaid skuvlahistorjjá birra. [2] L.L.Meløy: Ein organisasjon blir til. Finnmark Lærerlag 80 år. 1982. [3] Meløy ii almmut Mardala ovdanama dahje dan gos son lei oahpaheaddjin. Jáhkkimis dás lea sáhka B. O. Mardala birra, gii Finnefoanddaarkiivva dieđuid mielde barggai oahpaheaddjin Joganjálmmis/Fállejogas Álttás 1903-04. [4] Haakon H. Bartnæs (1873–1935) čađahii oahpaheaddjioahpu Romssa semináras. Son oahpai sihke sámegiela ja kveanagiela. Son lei oahpaheaddjin Juovlavuonas Deanus, lei internáhttahoavda Leavnnjas ja oahpaheaddji ja skuvlahoavda Honnesvágis. [5] Johan Hartvig Bang Johansen (1865-1922) lei oahpaheaddjin oktiibuot njealji skuvllas Fálesnuori suohkanis. Su birra lea čállojuvvon Sámi skuvlahistorjá 3:žis Fálesnuori artihkkaliin. [6] Anders Larsen lei oahpaheaddjin máŋgga skuvllas Fálesnuoris, ja lei maid sámi aviissa Sagai Muitalæggje doaimmaheaddji. Su birra lea čállojuvvon máŋggain artihkkaliin Sámi skuvlahistorjá 3 :žis ja 4:žis. [7] Sáhkavuorut leat lassidiehtun Sámi skuvlahistorjá 4;žis. [8] Romssa seminárii váldojuvvojedje oahppit álggu rájes gitta 1904 rádjái iešguđet lágan eavttuid vuođul. Juohke jagi ožžo muhtun oahppit nuvttásajiid, mii mearkkašii ahte sii eai dárbbašan ieža máksit skuvlagoluid. Diet oahppit galge de lohkat sámegiela dahje kveanagiela lassin eará fágaide, ja ledje geatnegahtton bargat vissis jagiid giellaseaguhusguovlluin. Álggos ledje eanas sámi ja kveana oahppit geat ožžo nuvttásajiid, muhto maŋŋil rievdaduvvojedje njuolggadusat nu ahte eanas nuvttásajiid ožžo dáru oahppit geain ledje buorit árvosánit. [9] Ola Berg lei oahpaheaddjin ja internáhtahoavdan Ákšovuonbađas ja Láhpi suohkana sátnejođiheaddji 1917-42. [10] Geahča Jon Ole Andersena muitalusa ( Sámi skuvlahistorjá 1 :žis) ja Chr. Brygfjeld váidaga Baukopa vuostá, lassidieđut Sámi skuvlahistorjá 4 :žis. [11] Minsttarplána ovddideami birra lea čállojuvvon artihkkalis Sápmelaččat ja Norgga oahppoplánat, Sámi skuvlahistorjá 5 . [12] Dán ja čuovvovaš sitáhta lea váldán L. L. Meløy čállosis: Ein organisasjon veks fram. Finnmark lærerlag gjennom 80 år.  ¶
Eará artihkkalat Sámi skuvlahistorjá 6-girjjis ¶
Olles eallimis bealuštan sámegiela ¶
Artihkal girjjis Sámi skuvlahistorjá 6 . Davvi Girji 2013. ¶
Hans J. Eriksen sámi skuvlakonferánssas Oslos, 2010. (Govva: Svein Lund)  ¶
Hans Johannes Andreas Eriksen lea riegádan 1936:s ja son šattai bajás Sirpmás, dalá Buolbmága gielddas. Son váccii álbmotskuvlla Buolbmágis ja Sirpmás, joatkkaskuvlla (framhaldskuvlla) Buolbmágis, álbmotallaskuvlla Kárášjogas ja oahpaheaddjiskuvlla Romssas. Maŋŋil son lea lohkan sámegiela, erenoamášpedagogihka ja ekonomalaš-hálddahuslaš jođiheami. Son lea leamaš oahpaheaddjin, rektorin, erenoamášpedagogan ja skuvlahoavdan, ja lea bargan Sámi álbmotallaskuvllas ja Kárášjoga, Mátta-Várjjaga, Deanu ja Gáivuona gielddain. Son lea leamaš Finnmárkku skuvladirektevrra konsuleantan, sámegiel jorgaleaddji stáhtahálddahusas ja Sámeradio hoavda. 1998:s manai ealáhahkii. Hans Eriksenis leat leamaš ollu doaimmat sihke almmolaš orgánain ja servviin: Kárášjoga ja Deanu gielddastivrrain, Finnmárkkus fylkkaskuvlastivrras ja fylkkadikkis, Stuoradikki várreáirrasin, Sámi oahpahusráđi. Norgga Sámeráđi ja Sámekulturlávdegotti miellahttun. 2009:s son válljejuvvui Sámediggái. Bellodatpolitihkas son lea searvan maŋŋálagaid Bargiidbellodahkii, Guovddašbellodahkii, Olgešbellodahkii ja Ovddádusbellodahkii. Son jođihii Sámi eatnansearvvi (Samenes Landsforbund) máŋga jagi. Son lea leamaš Sámi joatkkaskuvllaid stivrra miellahttun ja Davvi Girji-lágádusa stivrajođiheaddjin.  ¶
– In máhtán sáni ge dárogiela go áhčči 1943 čavčča doalvvui mu Buolbmát internáhttii. Ii áhči ge máhtán nu ollu dárogiela, ja danin son geahččalii vealtit oktavuođa dáža eiseválddiiguin. Nu ahte son dušše guđii mu skuvlašilljui ja máhcai ruoktot. De bođii mu ovdii almmái, gean maŋŋil ipmirdin lei skuvlla hoavda, Normann Hjelmbrekke. Son čuovui mu internáhtii. Doppe ledje juo dievva gánddat, oruimet 12 ovtta lanjas, ja lihkus buohkat hupme sámegiela. Internáhtas lei okta biigá gii lei sámegielat, Jenny Ballovara, ja son lei hui mávssolaš midjiide. Eai lean dušše oahppit geat orro internáhtas. Ledje maiddái duiskka soalddáhat doppe vuosttaš jagi, ja muittán ahte láviimet oažžut njálgáid sis. ¶
Skuvladiimmuin mii Sirpmá mánát eat ádden nu ollu álggos. Muhto Skiippaguras ledje mánát geat áddejedje veahá dárogiela, ja de mii dušše dagaimet seamma láhkái go sii. ¶
Eat ožžon nu ollu skuvlla dalle. Lean ožžon skuvlaeiseválddiin listtu mii muitala man ollu skuvlla lean vázzán, ja doppe čuoččui ahte lean vázzán 29 beaivvi skuvlajagi 1943/44, muhto de in ožžon skuvlla 1944/45:s, in ge 1945/46:s. Sirbmá lei okta hárve gilisiin Finnmárkkus mat eai boldojuvvon soađis, ja 1945–47 bidje kárášjotmánáid vázzit Sirpmá skuvlla. Muhto mii mánát geat leimmet Sirpmás eret eat beassan dalle vázzit skuvlla doppe. 1946/47 vázzen fas Buolbmát internáhta ja easka 1947 čavčča bessen álgit skuvlii Sirbmái. Oktiibuot vázzen sullii 4 jagi vuođđoskuvlla. Dalle go Stuoradiggi viimmat mearridii addit buhtadusa midjiide geat leimmet massán oahpu soađi dihtii, de mun maid ohcen ja ožžon buhtadusa. ¶
Dan njeallje jagis mus ledje ovcci oahpaheaddji. Dušše ovttas sis lei oahpaheaddjioahppu, dat lei nuorra nieida Lulli-Norggas gii lei mu oahpaheaddji Sirpmás go vázzen 7. luohkás. Go ledje unnán oahppan oahpaheaddjit, de geahččaledje háhkat oahpaheaddjin olbmuid geat máhtte iešguđet fágaid. Omd. lei John Solbakk matematihkkaoahpaheaddji, go son máhtii rehketdoalu. Ja báhppa oahpahii risttalašvuođa ja čáppačállima. Šattai dalle ollu áigodatoahppu, go fertii heivehit dasa masa ledje oahpaheaddjit. ¶
Hans J. Eriksen ja Per Olav Porsanger juste soađi maŋŋá.  ¶
Oahpaimet bajiloaivvi, vaikko eat álo ádden nu ollu dás maid oahpaimet. Muhto mis lei buorre muitu, ja danin manai bures go ledje dakkár geahččaleamit ja eksámenat mas lei dušše sáhka pensuma muitit. Álbmotskuvlaeksámenii lei sierra dárogieleksámen midjiide. In dieđe lei go eará sámi ohppiin seamma eksámen, muhto goit ii lean seamma go dáža mánáid eksámen. Eat dárbbašan stiilla čállit, mis lei dušše diktáhta ja  [1] . Dat lei dieđusge hui vuogaš midjiide, go sáhtiimet birget bures, vaikko eat máhttán dárogiela bures čállit. Ieš ožžon dalle buoremus árvosáni, Sg, dárogielas. Heahpanan veahá go muitalan dan, go dieđán ahte duođaid in ánssášan. Maŋŋil lean jurddašan ahte dien láhkái leat skuvlaeiseválddit čiegadan man unnán sámi mánát duođaid máhtte. ¶
Maŋŋil joatkkaskuvlla ja rihppaskuvlla mannen Kárášjohkii vázzit Sámi álbmotallaskuvlla dahje Sámi nuoraidskuvlla, manin dat dalle gohčoduvvui. Kathrine Johnsen lei dalle oahpaheaddjin doppe, earret eará sámegielas, matematihkas ja historjjás. Son lei hui čeahpes oahpaheaddji, lei erenoamáš somá guldalit go son čilgii historjjá. Son čilgii maiddái sámegiel giellaoahpu nu bures ahte ožžon buori vuođu das. Jacob Børretzen maiddái oahpahii sámegiela gaskkohagaid. ¶
Mu eadni áŋgirušai mu vázzit skuvllaid, ja seamma dagai mu eanu, Hans J. Henriksen. Ja álbmotallaskuvlla rektor Thor With gávnnahii ahte heivešin oahpaheaddjin. Son dajai munnje: – Don manat Romsii ja válddát oahpaheaddjiskuvlla sisabeassangeahččaleami. Ja nu dahken. In lean goassege leamaš nu guhkkin, ja duođaid dihten unnán stuora máilmmi birra. Muittán ahte galgen mátkkoštit Hurtigrutain Romsii, ja muittán ahte čužžon Hámmárfeasttas kája alde ja smihtten mo bat dat Hurtigruta hápmi lea. ¶
Ii lean nu álki beassat sisa oahpaheaddjiskuvlii dan áigge, ja máŋggas fertejedje geahččalit moatte háve. Ieš bessen sisa nuppi háve. Muhtin DSU-doarjaleaddji [2] attii vuosttaš jagi stipeandda munnje ja muhtin eará oahppái. Maŋŋil fertiimet váldit loana. Muhto ožžon veahá barggu mii veahkehii mu ruhtadit skuvlla. Mu ovddeš oahpaheaddji Kathrine Johnsen barggai dalle sámeradios, ja son bálkáhii mu doallat rohkosiid radios. ¶
Oahpaheaddjiskuvllas oaččuimet sámegieloahpahusa 0. tiimmus, ovdal go earát álge skuvlabeaivvi. Sámegieloahpaheaddji lei báhppa Asbjørn Flokkmann. In sáhte dadjat ahte son hálai sámegiela nu hirbmat bures, muhto son máhtii grammatihka ja čállinnjuolggadusaid. Ja dat lei dat maid mii dárbbašeimmet, sámástit han máhtiimet juo. [3] ¶
1959 giđa, go vázzen maŋimus jagi oahpaheaddjiskuvllas, bođii Sámi álbmotallaskuvlla rektor Paul Ryan Romsii ja jearai mus boahtit sidjiide oahpaheaddjin. Vaikko in lean vel váldán eksámena, de ožžon bistevaš virggi. Ovdal go bessen álgit, fertejin leat jagi soahteveagas. 1960-67 ledjen oahpaheaddjin álbmotallaskuvllas, earret 1964/65 go mus lei virgelohpi lohkat sámegiela vuođđofága Oslos. Skuvllas ledje dalle praktihkalaš ja teorehtalaš luohkát, mun oahpahin teorehtalaš luohká sámegielas, dárogielas ja matematihkas. Sámegieloahpahusas mis eai lean ollu veahkeneavvut, dat ii lean go Børretzena grammatihkka ja Konrad Nielsena sátnegirji. ¶
Sámi álbmotallaskuvlla oahpaheaddjit. Ovdabealde: Hans J. Eriksen, Berit Lindi, Berit Fagerli, Åse Ryan, Paul Ryan.  ¶
1967:s álgen Finnmárkku skuvladirektevrra kantuvrii. Ii lean ovdal leamaš doppe sierra konsuleanta geas lei ovddasvástádus sámi oahpahussii. Šattai dakkár virgi dalle go lei mearriduvvon ahte sáhtášii oahpahit sámegillii. Mus ii lean makkárge instruksa. Skuvladirektevra Trygve Jonsson ii diehtán ge nu dárkilit maid galgen bargat, ii ge sus lean nu ollu beroštupmi sámi skuvlaáššiin. Soabadeimme ahte galgen mannat Osloi gulaskuddat stáhtaráđis. Son ii ge diehtán, ja dajai ahte mun sáhtten mannat davás ja plánegoahtit ieš. ¶
Min jurdda lei ahte sámi mánáin, nu go eará mánáin ge, galggai leat vuoigatvuohta lohkan- ja čállinoahpahussii eatnigillii. Dan prinsihpa mielde ráhkadin nu gohčoduvvon «sámegiel álgooahpahusa», mas sámegiella lei oahpahusgiellan vuosttaš skuvlajagiin, ja dárogiella oahpahuvvui amasgiellan. Dalle ledje moadde buolvva váhnemat gullan skuvllas ahte lei dušše dárogiella mii lei dehálaš ja ahte sámegiella ii lean go hehttehus. Danin ledje máŋggas geat balle ahte mánát eai šaddan oahppat dárogiela jus álgooahppu lei sámegillii. Danin lei dárbbašlaš deattuhit ahte sámegieloahppu livččii buorre mánáid dárogieloahppamii , ja nu dagaimet diehtojuohkimis váhnemiidda.  ¶
Mun ráhkadin plána, ja ledjen mielde ráhkadeamen oahpponeavvuid. Serven čállimii Lásse ja Máhtte ja sudno ustibat ja muđui ovttasbargen ollu Inez Boonain [4] . Muittán ahte go son logai mu vuosttaš evttohusa de son logai ahte girjjis lei beare stuora progrešuvdna.  ¶
Go mátkkoštin gielddaide presenteret plána, de ledje iešguđet reakšuvnnat. Kárášjogas lei álggos stuora vuosteháhku. Lei stuora čoahkkin stáhtainternáhta lášmmohallanlanjas, ja Rønbeck-klána lei hui negatiiva. Muittán muhtima gii logai ahte «dáinna ferte Hans Eriksen mannat gáissiide.» Muhto earát čoahkkimis dorjo plána, erenoamážit Bjørn Aarseth [5] , Trygve Madsen [6] ja Lydolf Lind Meløy [7] . Dalle dovden oadjebassan. De ipmirdii velá Hans Rønbeck [8] ahte fertii ovttasbargat. Ledjen mielde go ášši bođii skuvlastivrii. Dalle Rønbeck logai ahte orru leame nu ahte sámemánát fertejit čuovvut dán plána. Muhto son deattuhii ahte ulbmil lei nannet dárogieloahppama. Dat lei jorggáldat, dan maŋŋá Rønbeck ii dadjan maidege sámi álgooahpu vuostá. ¶
Ledjen maiddái Guovdageainnus čilgemin plána. De Edel Hætta Eriksen čuoččastii ja celkkii ahte son doarjjui plána ollásit. Dalle buohkat ledje ovtta oaivilis. ¶
Kárášjogas ledje álggos dušše njeallje oahppi geain lei sámegiel álgooahppu. Maŋŋil dolliimet geahččaleami, mii čájehii ahte oahppit geain lei sámegiel álgooahppu ledje buoremusat dárogielas. Dát lei hui dehálaš midjiide, dat čájehii ahte mis lei riekta, sámegiel álgooahppu ii lean hehttehus dárogieloahpahussii, baicce nuppi láhkái. ¶
Geahččaleimmet maiddái márkanastit álgooahpu Unjárggas. Oahpaheaddjit ledje mielas, muhto politihkkariid gaskkas lei stuora vuosteháhku. Erenoamážit sátnejođiheaddji Per Balk lei sámegieloahpu vuostá, vaikko ieš lei sápmelaš. Nuppi bealde lei Bargiidbellodaga báikkálaš jođiheaddji, Thorbjørn Schulstad, mielas. Ja son lei dáža. Muhto boađus lei ahte ii šaddan sámegiel álgooahppu Unjárggas dalle. Ádjánii máŋga jagi ovdal go šattai sámegiel oahppu Unjárggas, ja dalle lei álggus dušše fal sámegiella fágan, ii ge sámegiel álgooahppun nu go eará suohkaniin. ¶
Vál'lje skuvlen-vuogi mánnásat. Faksimila Ságain 02.03.1968. Loga sámegiel teavstta.  ¶
Go ráđđehus 1975:s mearridii vuođđudit Sámi oahpahusráđi nammaduvvui Hans Eriksen ráđi vuosttaš jođiheaddjin, ja sus lei dat doaibma 1983 rádjái. ¶
– Deháleamos boađus min barggus lei ahte oaččuimet sierra paragráfa vuođđoskuvlaláhkii, mii attii sámegielat mánáide vuoigatvuođa oahpahussii sámegielas ja sámegillii. Lei buorre ovttasbargu ráđi ja oahpahusdepartemeantta gaskkas, in muitte makkárge riidoášši dalle. ¶
Sámi oahpahusráđi vuosttaš jođiheaddji Hans Eriksen ovttas vuosttas direktevrrain, Edel Hætta Eriksen govvejuvvon 1993.  ¶
Hans lei mielde Norgga Sámiid Riikkasearvvis dassái go 1979:s lei mielde vuođđudeamen Sámiid Eatnansearvvi (SLF). Álggu rájes lea Hans Eriksenis leamaš guovddáš rolla SLF:s. – Stuorimus erohus NSR ja SLF gaskkas lei ahte NSR háliidii Sámedikki, muhto SLF háliidii ahte Norgga Sámeráđđi galggai joatkit ráđđeaddi orgánan. Giellapolitihkas ii lean erohus. Goabbat searvi oaivvildii ahte sámemánáin galggai leat vuoigatvuohta oahpahussii sámegielas ja sámegillii. ¶
– Mu politihkalaš doaimmat álge 1970-logus. Válljejuvvojin dalle Kárášjoga gielddastivrii ja Finnmárkku fylkkaskuvlastivrii Bargiidbellodaga áirrasin. Muhto in lean duhtavaš Bargiidbellodagain, ja oanehis áiggi ledjen Guovddašbellodagas, ovdal go dieđihin iežan Olgešbellodahkii. Ledjen muhtin áigge Deanu Olgešbellodaga jođiheaddjin. ¶
Lei sámepolitihkka mii lei sivva dasa ahte vel oktii molson bellodaga. Ledjen Stuoradikkis guldaleame go lei Sámedikki birra sáhka, 1987:s. De logai Carl I. Hagen ahte galggai guldalit maid olbmot lohket davvin, ja sii eai háliidan Sámedikki. Son čujuhii earret eará dasa ahte Finnmárkku 19 gielddas ledje 16 Sámedikki vuostá, ja ahte golmma sámeorganisašuvnnas ledje guokte vuostá, nammalassii SES ja NBR. Dát lei juste maid leimmet dadjan SES:s. Dalle mun šadden Ovddádusbellodaga olmmožin, ja dan lean leamaš dan rájes. Ovddádusbellodaga ovddas lean leamaš sihke Deanu gielddastivrras, Finnmárkku fylkkadikkis, Stuoradikki várreáirrasin ja lean dál Sámediggeáirrasin. ¶
Lean leamaš hui guovddážis go Ovddádusbellodat lea čállán sámepolitihkalaš prográmma, muhto máŋggas buktet evttohusaid, ja in leat ožžon visot nu go háliidin. Sáhtán dadjat nu ahte sihke Ovddádusbellodagas ja eará bellodagain maidda lean searvan lean vuohttán ahte máŋggas eai leat beroštan nu ollu sámegielas ja sámi kultuvrras, dat gusto ii leat leamaš sin váibmoáššin. ¶
Muhto ii leat riekta nu go muhtimat celket ahte Ovddádusbellodat lea sámegiela vuostá. Olbmot jerret mo mun sáhtán leat Ovddádusbellodagas, mun gii lean ovddidan sámi oahpahusa ja ráhkadan sámi giellaplánaid ja girjjiid. Dalle láven vástidit ahte manne ii galgga sáhttit ovddidit sámi beroštumiid maiddái Ovddádusbellodaga bokte. Loga fal mii lea čállon Ovddádusbellodaga sámepolitihkalaš prográmmas: ¶
In leat dattetge áibbas duhtavaš dáinna. Lean cuiggodan ahte  ii leat riekta. Sáhttá go dulkot nu ahte sámegiella ii galgga leat vuosttašgiellan. Áigumuš lea ahte dušše dat geat háliidit galget oahppat sámegiela. Ii leat áigumuš ahte fálaldat galgá leat dušše hálddašanguovllus. ¶
Olles rávesolbmoeallima lean bealuštan sámegiela, ja dan dagan ain. ¶
[1] Muitalit maid lea gullan. ¶
[2] Hans J. Eriksen oaččui stipeanda Harry B. Ely foanddas sámi nuoraid joatkkaohppui. Harry B. Ely lei rikkis eŋglánddalaš, gii orui Londonis. Son finai Sámis ja skuvllas guktii jahkái 1952 rájes 1970-logu rádjái. Oahppit sáhtte ohcat stipeandda su oahpahusfoanddas, skuvlla rektora bokte. Ortnet doaimmai unnumusat 1953 rájes 1970 rádjái. Dasa lassin son attii pokálaid valáštallangilvvuide, ja Hans Eriksen vuittii muhtin dain.(Dieđut Norgga Samemišuvnnas, Thor Henrik With bokte.) ¶
[3] Eambbo dán áiggi sámegieloahpahusa birra Romssa oahpaheaddjiskuvllas, geahča Ellen Turi Guttormsena muitalusa, Sámi skuvlahistorjá 3. ¶
[4] Inez Boon muitala sámi oahppogirjebarggu birra Sámi skuvlahistorjjá 1. girjjis. ¶
[5] Bjørn Aarseth lei oahpaheaddji Kárášjogas ja Kárášjoga nuoraidskuvlla vuosttaš jođiheaddji. Son lea čállán artihkkaliid Sámi skuvlahistorjjá 1. ja 2. girjái. ¶
[6] Trygve Madsen lei oahpaheaddji ja rektor Kárášjogas. Son lea muitalan Sámi skuvlahistorjjá 1. ja 2. girjjis. ¶
[7] Lydolf Lind Meløy lei dalle Kárášjoga gieldda skuvlahoavdan, maŋŋil skuvladirektevran. Sus leat artihkkalat Sámi skuvlahistorjjá 2. girjjis ja moadde lasseartihkkala interneahtaveršuvnnas. ¶
[8] Hans Rønbeckas ledje Kárášjogas máŋga doaimma, ee. kántorhoavda, litnethoavda, skuvlastivrajođiheaddji ja sátnejođiheaddji. Su birra sáhttá lohkat eambbo Sámi skuvlahistorjjá 1. ja 2. girjjis. ¶
Eará artihkkalat Sámi skuvlahistorjá 6-girjjis ¶
Elle Márjá Vars: Kátjá ¶
Artihkal girjjis Sámi skuvlahistorjá 6 . Davvi Girji 2013. ¶
Elle Márjá Vars (Govva: Svein Lund)  ¶
Elle Márjá Vars lea riegádan 1957 ja bajásšaddán Láhpoluobbalis, Guovdageainnus. Son vázzii vuođđoskuvlla Guovdageainnus, joatkkaskuvlla Guovdageainnus ja Álttás. Son lea vázzán oahpaheaddjiallaskuvlla Álttás ja lea lohkan sámegiela vuođđofága Romssas ja journalistihka/servodatfága ja dulkaoahpu Sámi allaskuvllas.  ¶
Elle Márjá lea bargan vuođđoskuvlaoahpaheaddjin ruoŧa- ja norggabeale Sámis, giellakonsuleantan, journalistan, dulkan ja jorgaleaddjin. Son lea leamaš aviisa Áššu ja Š-bláđi váldodoaimmaheaddjin, NSR' ja Sámi dáiddárráđi čállin. ¶
Elle Márjá lea čállán máŋga girjji sihke mánáid, nuoraid ja rávesolbmuid várás. Son lea čállán buot iežas girjjiid davvisámegillii, muhtin girjjit leat jorgaluvvon dárogillii, inuihtagillii ja eará sámegiel suopmaniidda. ¶
Nuoraidgirji Kátjá almmuhuvvui sámegillii 1986:s ja dárogillii 1988:s, Davvi Media-lágádusas. Romána čuovvu Kátjá dan rájes go riegádii unna gilážis Finnmárkku duottaris dassái go son lei 20-jagiin. ¶
Dá mii leat čuohppan guokte oasi girjjis, go Kátjá galgá álgit internáhttaskuvlii ja go geargá skuvllas 9 jagi maŋŋil. ¶
— Eadni, mun in hálit vuolgit internáhttii in goassege! Mun aiggun ruovttus álo orrut. Áhku luhtte ja du ja áhči luhtte. Kátjá čierostuvai. Son lei fargga čieža jahkásaš ja galggai skuvlii álgit. Eadni sártnuhii ja jeđđedii su. — Ii leat váralaš go Biret ja Risten ja Biera leat doppe. Gal sii goit du atnet váras ja veahkehit du birget skuvllas. Jurddaš moatti jagi geahčen šaddá unna vieljaš nai skuvlii. De leat don juo stuora biigá. ¶
Áhčči maid vikkai jeđđet su: — It don goit dárbbaš nu guhká internáhtas orrut, dii beassabehtet ruovttus fitnat juovllaid . . . ja ammat dál gullo ahte min gillái galgá biilaluodda ráhkaduvvot. De soaitibehtet dávjjit beassat ruovttus finadit. Kátjá ii gillen gullat, son viehkalii áitái áhku lusa. Áhkku lei čippostallamin ja burgimen iežas giissá. Kátjá viegai ja dollii su čeabetbirra ja čurvii bárgumiin: — Áhkku! Ale suova eatni ja áhči mu bágget skuvlii vuolgit, mun in hálit dohko. Mun lean du unna biiggáš! Kátjá bárgugođii duođas ja áhkku válddii su sallasis. Mealgat vuhtodii son Kátjá salas, álggos jávohaga, danin go son ii diehtán maid galggai dadjat. Son lávlugođii siivvut ja ain vuhtodii unna Kátjáža dassažii son heittii čierrumis. Go Kátjá jávohuvai, de álggii áhkku muitalit dološ dáhpáhusaid maid son diđii Kátjá liiko gullat. Son sihkastii čeabetliidne gežiin gatnjaliid muođuin eret ja geahččalii humadit nu dábálaččat go vejolaš, vai Kátjá ii oainnáše man váivi sutnje nai lea. ¶
Das ii lean árbmu, skuvlii son aŋkke fertii vuolgit. Ja skuvlageaidnu lei lossat, váivi ja guhkki. Sii fertejedje vuos vázzit máŋga diimmu ovdal go ollejedje biilageainnu lusa. Bálggis manai jávrrážiid guora, jekkiid ja jogaid rastá. Kátjá lávkkit njohco ja njohco dađi guhkkelii ruovttus eret sii jovde. Son sávai ahte sii eai galggaše goassege joavdat. Bealle mátkkis sii gáfestalle, áhčči lei váiban, gii guttii sealggis visot biktasiid maid sii dárbbašedje internáhtas. Muhto Kátjá ii sáhttán boradit, sus lei nu bávččas váimmus. Dakkár imaš, váivves bávččas. Áhčči humai čađat. Son muitalii ahte biilaluotta áigot nuppi geasi juo álgit ráhkadit. — De mii eat dárbbaš šat vázzit, beassabehtet biillain gitta viessouksii. Mánát eai jienádan olus maidege. Buohkat balle internáhttii fas boahtit, vel Biret nai gii lei ollu jagiid juo doppe orron. Viimmat ollejedje sii biilageainnu lusa. Doppe ledje moadde dálu. Áhčči manai ovtta vissui riŋget skuvlii vai sii bohtet viežžat. Orui nu guhkki vuordit ovdal go skuvlabusse bođii. Kátjá doalai čavga áhči giedas go sii gorbmo skuvlabusse sisa. ¶
Sii vudje mealgat, ja de iđii internáhtta. Nu issoras stuoris ja amas. Olles balddonas, jurdilii áhčči ja šuohkehii. Skuvlašilljus bođii rivgu sin ovddal ja buorastáhttii áhči. Son dáhtui sin čuovvut iežas mielde, son galggai čájehit sidjiide oađđenlanjaid. Sii čuovvoledje rivgu ja manne vuos guhkes feaskára čađa, ollu uvssaid meattá ja moadde tráhpa bajás. Kátjá lei áibbas hirpmástuvvan. Mot ipmašiid bat dáppe sáhttet olbmot orrut? Viimmat bohte sii rievttes uvssa lusa. Rivgu rabestii uvssa. Siskkobealde uvssa lei stuora latnja ja ollu seaŋggat. Doppe ledje dievva amas mánát geat gehčče Kátjái bahás čalmmiiguin. Rivgu čilgii ahte Kátjá galggai dien lanjas oađđit. Bireha guovttos Risteniin galggaiga fas eará lanjain oaddit. Ja Biera šattai áibbas eará sadjái. Eará bártnážiid lusa. ¶
— Eat go mii beasa seammá lanjas oađđit, savkalii Kátjá áhččái ganjal čalmmiid. — Na, vástidii áhčči, ehpet dii oro gal seammá latnji beassame. . . Dat lei dat vearrámus beaivi ja vearrámus eahket Kátjá eallimis. Son doalai nu čavga áhči gieđas čađat. Muhto áhčči fertii vuolgit eahkes. Son vikkai Kátjái muitalit ahte lea váivi dušše álggos. Muhto ii dat ábuhan. Go áhči sealgi jávkkai daid stuora internáhta olgouvssaid duohkái, de viegai Kátjá su maŋis, čierui ja geaigguhii giedaid áhči maŋŋái. — Áhčči! Ale mana! Ale guode goit mu deike! Áhčči! ¶
Muhto áhčči aŋkke manai. Kátjá ii ipmirdan mot áhčči sáhtii su guođđit deike. — Ii go áhčči beroš šat mus? Áhkku goit ii livčče guođđán mu! Ii livčče! ¶
Ii das lean ávki go Biret ja Risten leigga dáppe. Sudnos dat han ledje eará olbmát, eaba ge gillen eaba ge duostan Kátjá riebu jeđđet. Internáhtas ii ábut earáid birra jurddašit. Dan diđiiga Risten ja Biret. Juohkehaš fertii dušse iežas birra jurddašit. Ii ge sudnos duosttan goabbáge jienádit maidege go eará mánát álge boagustit ja bilkidit go Kátjá čierui. Risten lei maid juo oahppan ahte internáhtas galgá buot buori vajálduhttet. Ii ábut. leat siivui ii ge jegolaš. Ii ge galgga mojohallat. Jus mojohallá, de lea bahá cápmahallat. Son diđii maid ahte buot maid ruovttus lea oahppan, ferte dáppe vajálduhttet. Buot lei earaládje, muhto son ii sáhttán Kátjái dan čilget. Kátjá lei nu beare árgi ja nu beare siivui ja jegolaš. Nu ii ábut internáhtas leat. ¶
Ija miehtá dettii Kátjá oaivvi boalstar vuostá ja čierui. Eará mánát bilkidedje ja hárde su go son lei nu heitot ja jalla. Buot lei nu váivi ja issoras. Gávnniin lei nu amas hádja. Son ohcalii čieročalbmái áhku litna muođu, ja áhku hája. ¶
Go viimmat iđđesbeaivváš idii daid stuora internáhta lásiid čađa, de ledje Kátjás čalmmit nu bákčasat ahte illá sáhttá geahččat. Son čuovui oappás Bireha dohko dan stuora boradan latnjii. Muhto boradit son gal ii sáhttán. Mot bat boradit sáhttá go gatnjalat veahkaválddi bahkejit čalmmiide, ja go dievva amas mánát gáifájedje sutnje birra buot. Ja nu hirbmat rigearra maid lei. Mánát bálko láibebihtáid ja dorro biepmuid alde. Eai ge dat stuorámusat jeagadan go rivgu cearggui singuin ja dáhtui sin čohkkát jaska. Makkár ipmaša eallin dáppe lei! ¶
Go gerge boradeamis, de galge skuvlii vuolgit. Kátjá čuovui Bireha mielde skuvlalanjaid lusa. Biret dajai ahte son ii dieđe gosa Kátjá galgá mannat. — Don fertet dás vuordit dassá du oahpaheaddji boahtá, gal son čájeha goal du skuvlalatnja lea, dajai son ja guđii Kátjá čuožžut dan stuora guhkes gáŋgenii. Mánát viegadedje ovddos maŋás, Kátjá ii dovdan ii ovttage sis. Son čuoččui áibbas jaska, geahčai duohkot deike ja balai. Fáhkkestaga riŋgii skuvlabiellu. Kátjá suorganii. Maid dál? Buot mánát manne viega ja čuoččahedje maŋŋálaga miehtá gáŋgena. Veaháš guđe ge uvssa lusa. Sii čužžo dassážii oahpaheaddjit bohte ja luite sin sisa. Ja de manne buohkat sisa, Kátjá bázii okto. Son álggii čierrut ja jurddašii áhku birra. Maid mun lean baháid bargan go Ipmil doalvvui mu dán váivves báikái? ¶
Son suorganii go okta dáčča bođii su lusa ja jearralii sus juoidá maid son ii ipmirdan. Dáčča doalvvui su ovtta rivgu lusa gii humai hui imaš sámegiela. Rivgu doalvvui su rievttes skuvlalatnjii. Doppe ledje maid aivve amas mánát. Sis lei juohkehaččas sierra beavdi ja stuollu. Oahpaheaddjis lei gákti alde. Son bođii Kátjá lusa ja láidii su ovtta guoros beavddi ja stuolu lusa. Kátjá balai — muhto dál ii ábut bárgut — dál son lei juo skuvllas. ¶
Vuosttaš skuvlabeaivi ja dat čuvvovas beaivvit ledje buot ovttalágánat. Kátjá oahpai moatti beaivvis mii skuvla ja internáhtta duođai lea. Álggos son ii ipmirdan ahte ii galgga oktiige duođa muitalit rnovttu birra. Danin son beahtahalai ja hirpmástuvai nu issorasat vuosttaš eahkeda internáhtas go guokte stuorit nieiddaža doaškaleigga su go son muitalii gos son lea eret. Soai oruiga nu siivut álggos go bođiiga Kátjá lusa ja jearraleigga: Mii du namma lea ja gos don leat eret? Kátjá doapmalii vástidit, ja muitalasttii vel ahte sus lea áhkku maid doppe ruovttus. — Leat go dis bohccot? jearaiga soai? — Eai mis leat bohccot, muhto gusat ja sávzzat, vástidii Kátjá vuollegaččat. Ja de álggiiga nieiddaguovttos boagustit ja nubbi čievččastii su ja dajai: — Don it de oaččo gávttiin vázzit, it ge oaččo orrot dán internáhtas! It don leat sápmelaš, dáppe eai beasa orrut earágo sámi mánát! Ja buot sámi mánáin leat bohccot! Soai álggiiga bieguhit Kátjá ja bággiiga su mannat olggos internáhtas. Kátjá ballái ja viehkalii čierudettiin olggos. Son viegai guhkás internáhtas eret, márkan guvlui. Luotta alde bohte muhtin mánát su ovddal sykkeliiguin. Sis ii lean gákti alde. Sii bisánedje Kátjá ovddabeallái, ja cagge su vai son ii beasa viidaseappot. Okta čujuhii Kátjái ja bilkidii: — Makkár bivttas bat die lea mii dus lea badjelis? Muhto Kátjá ii ipmirdan maid son oaivvildii go son humai dárogiela. ¶
Earát sis boagustedje ja ađestalle mot sápmelaččat hupmet dárogiela. Sii hoige sykkeliid jur Kátjá njeaiga. Kátjá ii lean goassege ovdal ballan nu go dál. Son jorggihii ja doamihii viehkalit nu jodánit go sáhtii fas internáhttii. Sii bohte maŋis ja gaikkihedje.sus gahpira eret ja bálkestedje dan láirái luoddaguoras. ¶
Kátjá ii duostan jorggihit gahpira viežžat, son viegai njuolga internáhta feaskarii ja ozai doppe suorganemiin čiehkadansaji. Son fuomášii ovtta čiega gos lei skábe man duohken lei veaháš guoros sadji. Son viegai ja nađui dan čihkii ja doaivvui ahte son dál galgá jápmit. Son bijai čalmmiid gitta, ja dettii gieđa njálmmi vuostá vai čierrunjietna ii gulloše. Jus čarvvun čalmmiid hui guhká gitta, de soaittán áhku lusa ollet, jurddašii son ja dovddai mot čierrun easka vikkai hávkadit su. Áhku lusa! Ii ge son duostan lihkastit ovdal go bakkus fertii danin go nu unohasaid čohkkái. Siivvut njágai son eret čiegas ja geahčai juohke guvlui, váruhii ja guldalii, ja balai. Go son oinnii ahte olggobealde ii oidnon oktage, de son viehkalii ohcat iežas gahpira. Son gávnnai dan, muhto dat lei visot láirin. Kátjá viegai fas internáhttii — njágai ovtta hivssegii ja álggii ganjalčalmmiid gahpiris oččodit eanas láirri eret. ¶
Beaivvit, eahkedat ja ijat ledje ovttalágánat. Kátjás lei álo borranmiella, muhto ii sáhttán borrat. Son čierui álo. Ii ge oktage stuoraolmmos — ii oahpaheaddji eai ge internáhta bargit jearran goassege manin sus lei nu váivi, eai ge veahkehan su vaikko dávjá oidne go earát doaruhedje su. Danin sus dievai vašši sin vuostá álggu rajes juo. Eará mánát doško ja huško su ja gaiko su vuovttaid, muhto stuora olbmot eai beroštan. Boazosápmelaš mánát ledje vearrámusat, sii hárde álohii go Kátjá vánhemiin eai leat bohccot. — Don leat geafi, dadje sii. — Buohkat geain eai leat bohccot leat geafes diŋggat. ¶
Kátjás ii lean oktage olmmái, ii ge son livčče háliidan ge ovttain ge stoahkat. Sus lei álohii juoga sajes bávččas. Eanemus bávččastii su siste danin go son nu háliidii ruoktot. Go jurdilii áhku birra, de golgagohte gatnjalat vel skuvllas nai. Muhto áhkku lei nu ollu váriid duohken. Jus mun dieđášin gokko galggašin vuolgit, guđe guvlui, de báhtarivččen dáppe eret, láve Kátjá skuvladiimmuin jurddasit. Ii ge lean mihkkige suohttasiid de ge go vuosttaš muohta bođii čakčat. Vaikko dat láve ruovttus stuora beaivi. Áhkku láve su boktit juo iđđesija, jus ihkku lea muohttán ja láve savkalit: — Guovlal mis dál olggos biiggážan! Ja son láve viehkat lásii nagir čalmmiid. Nahkárat lávejit dego sihkastuvvot eret go son fuomáša dan ráinnas, vilges muohttaga. Vuoi man somá dat láve! Ja de fas náđđut áhku báldii. Muhto skuvllas eai beroš áhkus eai ge muohttagis. Ovtta beaivvi arvat maŋŋil — go lei juo assás muohta ja buolaš, de bođii Biret su lusa muitalit ahte sii leat guovtti beaivvi geahčen ruoktot vuolgime juovllaide. Ja go Kátjá dan gulai, de golgagohti gatnjalat su muođuid mielde ja son dovddai nu ártegit čuoggume siste. Áhku lusa! Áhku lusa! ¶
Go son viimmat ollii ruoktot, áhči mielde, de viegai son njuolga áhku sallii ja čierrugođii nu go doarggistii vel. Ii sus boahtán sátni ge. Ii son orron hupmat máhttime, dušše čierui ja doalai áhku birra čeabeha nu čavga. Buot lei nu ártet ja nu amas. ¶
Áhkku njávkkadii su litna gieđaiguin ja sártnohalai su. Guhká, guhká čierui Kátjá áhku askkis. Maŋemus ribahii son nahkáriid. Áhkku loktii su seŋgii ja sihkestii vel ieš nai moadde bahča gatnjala eret muođuinis. — Mot sáhtta skuvla buori dahkat sámimánáide, šuohkehii son ja geahčai moraš čalmmiiguin iežas unna biiggážii. — Mánná riehpu, maid son don gis leat čađamannan? ¶
Ja dat lea easka álgu! Son čohkkái oanehaš ja geahčai dan oađđi mánnái. Su muitui badjánii dat eahket go Kátjá riegádii. Hirbmat dálkki čađa. Lei go son dat mearkan ahte son šaddá eallit garra roasuid čađa ja vuostá? — Ipmil, attášit sutnje fámu dan nagodit. ¶
Nu nogai aŋkke dat guhkes, váivves skábma. Šovkes balvvaid čađa idii beaivi ja beaivvi fárus bođii fas giđđa ilbmi. Kátjá ii nagodan oaidnit ii ge dovdat gida boahtima. Márkanis han lei veadjemeahttun gullat giđa jienaid ja haksit giđa hájaid. Daid ollu maŋŋelgaskabeivviid, go son guovlladii áibbašemiin daid stuora skuvlalásiid čađa olggos, jurddašii son máiigga geardde imaštallamiin: Oba ártet go giđđa beaivváš lea nu amas ja galmmas dáppe márkanis. Ruovttus lea dat nu liekkas, lea várra dáljuo suddadan nu stuora bievllaid ahte áhčči beassá bievllas gáfestallat loddedettiin. Lea go son áhčči goddán ollu lottiid dán giđa? Lea go son unna vieljaš nu searra ahte viehká áhči ovddal go áhčči boahtá loddemis, ja dovdá go son unna vieljaš lottiid namaid? Váillaha go son áhčči mu dán giđa? Go in leat jearaheame meahccái ságaid. Ii eadni goit várra astta jearrat áhčis man galle lágán lottit leat juo boahtán. Ja áhkku ii dárbbaš áhčis maidege jearrat, áhkku diehtá ieš buot. Vuoi man ahkit lea go in beasa balduid oaidnit go golget, in ge beasa áhči ja eatni mielde fatnasa bidjat čáhcái ja jieŋaid čađa dainna johtit. Dat láve nu somá! Ja de bidjat firpmiid jiekŋaravdii. Áhčis láve vel álo bissu mielde fíerpmodettiin. Son láve áigá juo gullat go čáhcelottit lahkonišgohtet. De láve son čanastit fierbmegeaži gitta ja dohppet bissu. Ja Kátjá láve skohttasii náđđat amas baldit lottiid eará guvlui. Haŋŋáid láve áigájuo gullat go dat bohtet. Dat lávejit girdit stuora doahkkin.ja rigeret. Njurgot lávejit fas idistit bái fáhkka dušše guokte dahje njeallje lotti. Kátjá ii láve goasse háhppehit oaidnit daid riekta mot dat láhttejit go njurgot nu čábbát. Lea go son áhčči goddán stuora čuotnjága? Man somá livččii áhči mielde vuolgit loddet čila duohkái, muhtin čoalbmái. Ja man somá livččii guoddit lottiid fas ruoktot, áhkkui ovddemus čájehit. ¶
Internáhia biebmu orui easka šaddame nu heitot go son jurddašii varas loddemállása birra. Giđđa buvttii goit ge geasi, ja Kátjá vuosttas skuvlajahki lei viimmat nohkan. ¶
Orui nu ártet boahtit fas oahpes eatnamiidda. Dakkaviđe go skuvlabusse ollii luoddageahcái, ja sii njuiko olggos ja fuomášedje áhči dolasteame dievvánjunis, de orui Kátjá mielas juo ahte son lea ruoktot ollen. Vaikko lei vel moadde miilla vázzit, de orui son aŋkke juo ruovttus dakkaviđe go busse manai jávkkohahkii ja son haksigođii giđđahájaid. ¶
Son viegai áhči lusa, juolggit eai deaddán eai maidege. — Áhčči! Áhčči! Áhčči čuoččahii ja loktii Kátjá bajás olggiid ala: — Vuoi mot don leat guoiran! It don deatte šat it maidege. Dál gal fertet borrat vuos goikebierggu vai nagodat ruoktot vázzit. Muhto Kátjá ii.stađđan čohkkedit boradit ovdal go lei viegadan vuos mealgat. Son lei nu geahpas, orui measta girdit sáhttime. Ja mátki ruoktot manai nu álkit. Ii son váiban vaikko lei ge buot unnimus skuvlamánáin. Son viegai ain guhkás ovdalii áhči bálgá mielde ja várdái jugo ihtá ruoktu. Ja go áhčči bisánii dan johkagáddái gaskomátkki gos sii lávejit vuoiŋŋastallat ja gáfe vuoššat, de ii háliidan Kátjá bisánit. Son ii lean váiban ja orui nu guhká vuordit dassážii dat earát vuoiŋŋastedje geain juohkehaččas lei juoga guoddámuš. Muhto go ruoktu lahkonišgođii, de viehkagohte buot mánát, vel Biret nai geas lei eanemus guoddit. Kátjá fuomášii áhku juo guhkkin. Áhkku lei vuolgán sin ovddal! ¶
— Áhkku! huikkadii Kátjá ja viehkagođii. Su čalmmiide divve gatnjalat ja son ii oaidnán šat bálgá nu čielgasit, danin son gahčai muhtin buvdnagaskii. Ii son ádjánan beare guhká beassat fas bajás ja viehkalit. Son viegai áhku gosii veallut go hengostii su čeabet birra. — Áhkku! — Dus lea nu njálgga hádja, čierostuvai Kátjá. — Kátjážan! Man šoavkat don leat. It go leat borran márkanis? ¶
Kátjá ii vástidan, dušše doalai ain áhkus gitta. Earát jovde sin rádjái ja sii vázzigohte viesu guvlui. Áhkku muitalii buot mii dálus lea dáhpáhuvvan. Unna vieljaš lea šaddan nu searra, olles veahkki. Bussá lea ožžon čivggaid ja návehis leat golbma unna gálbbáža. Ja áhčči lea oastán ođđa fatnasa ja nuohti. Stuora fatnasa masa čáhket vaikko man ollu guolit. ¶
Ii ge áhkku lohkan iežas vel gullan giega. Dan son imaštalai veahá. Kátjá geahčai muoraide ja bisánii: — Áhkku, gea! Dáppe leat juo lasttat álgán ihtit, márkanis eai leat eara go čáhppes, romis muorat. ¶
Ii ge Kátjá dovdan ahte son lea váiban ovdal go vissui lei ollen ja gallás boradan, de dovdogođii čalmmiin ja julggiin man váibbas son lea. Gámmárčiegas lei duollji man alde áhkku láve beaivet velohallat. Kátjá sidai áhku velledit ja muitalit ain eanet geasse ságaid. Son náđui áhku báldii ja cipmui čavga su čeabeha birra. Áhku jietna buvttii nu njálgga nahkáriid. Áhkku muitalii giđđadulvvi birra, guolleságaid ja lodden-ságaid. Son humai ja bogostalai, muitalii ain vaikko Kátjá lei juo nohkkan. ¶
Imaštallamiin rabesta Kátjá čalmmiid. Álggos son ballá son lea dušše niegadeame go oaidná oahpes seinniid ja gullá oahpes jienaid. Son doapmala čarvet čalmmiid fas gitta vai niehku ii noga. Go oanehaš veallá gitta čalmmiid, de ihtet gatnjalal čalmmiide ja modji njálbmái. Son han lea duođas ruovttus! Buot skuvla ja dan váivvit gáidet nu guhkás go son njuike bajás ja viehkala gievkkanii. Doppe leat buohkat čohkkáme ja boradeame. Kátjá viehka eatni askái. Sus lea maid nu hirbmat borranmiella. Nu suohtas lea fas eatni askkis čohkkádit ja boradit. Njálgga oahpes biepmu. Áhčči ja eadni jearahallaba skuvlla birra, muhto Kátjá ii jienát ii maidege. Son ii hálit muiltuhuvvot skuvlla. Ii hálit, ii ge sáhte hupmat ge dan birra. Doppe lei aivve váivi, nu váivi man birra lea veadjemeaitun hupmat. Eai oro sánit gávdnome mat čilgejit dan issoras váivvi mii skuvlajagis lea leamaš. Danin son ii jienát maidege, dušše borada. Ja mot son borrá! Ii oro oba galláneame ge. Ruovttu biebmu. Njálgga eatni biebmu! Go geargá de viehkala olggos. Vuos jávregáddái oaidnit ođđa fatnasa. Vuoi bánne man stuora fanas! Mis gal dál lea várra stuorámus fanas máilmmis. Dasa gal čáhket máŋga logi, dehe máŋga duhát guoli. ¶
Njuikumiin son viehká gietti mielde ja hurada. Nu imaš ja suohtas lea viehkat ja dovdat ahte ii leat gostege bávččas. Ii leat čoavji ii ge oaivi bávččas. Ii ge leat oktage su.oaguheame ja nihttime cábmit. Son bisána go gullá giega. Čuožžu áibbas jaska oanehaš ja guldala giega guhkkama. Ja de viehkala son áhkkui muitalit ahte giehka lea juo boahtán. Áhkku dadjá ahte dalle lea geassi duođas boahtime. Maŋŋil stoahká Kátjá unna vieljažiin Joavnnain. Son váldá muoraid muorraviesus ja stoahká ahte dat leat mahkáš skuvlarivgu ja internáhta husmora. — Husmora lea dakkár mii álo lohká mu leat nu duolvvasin. Son hupmá hui ártegit ja sus lea hui imaš hádja, čilge son unna vieljažii. Husmora ii vástit go mun jearan sus juoidá, ii ge beroš go stuorit mánát doaruhit unnit mánáid. Son lea nu jalla, dadjá Kátjá ja álgá rissiin huškut dan muorrabihtá mii mahkás lea husmora. Joavnna maid huškugoahtá. Soai huškuba ja boagusteaba. Dat lea nu somá go husmora bávččaga. ¶
— Skuvlarivgu lea maid jalla, lohká Kátjá. — Son ii beroš go eará mánát boagustit mu go in máhte dárogiela. Son ii ipmir ii maidege. Su ferte maid huškut, jallas diŋgga. Nu soai huškuba husmora ja skuvlarivgu ja boagusteaba go dat gaigges rivgut bávččagit. Kátjá muitala unna vieljažii dáččaid ja rivguid birra. Dat leat dakkárat main mánát galget ballat ja álo jeagadit. Jos ii jeagat de váldet bealljái ja bidjet heahpatčihkii čuožžut. Skuvllas ii oaččo ii ruovttu birra ge hupmat. Internáhtta gis lea dakkár báiki gos álot galgá doarrut. Ja álo váruhit vai ii cápmahala ja vai eai billis biktasiid. Doppe maid ii galgga maidege muitalit ruovttu birra. Earát dušše boagustit jos gullet dan ahte áhkku ii máhte sáni ge dárogiela, ja ahte eatnis ja áhčis eai leat obanassiige bohccot. Dušše gávttit. Guhká čohkkába soai unna vieljažiin giettis ja humadeaba. Unna vieljaš ipmirdii ahte skuvllas galgá aivve doarrut. Son čilgii Kátjái go son álgá skuvlii áigu son cábmit juohke ovtta gii fal Kátjá bieguha. Geassi manná johtilit. Skuvlaáigi fas lahkonišgoahtá. Geasi miehtá lea Kátjá suoli jurddašan ja hutkan mot son galgá nagodit fas ovtta olles jagi leat skuvllas. Soai leaba unna vieljažiin veahkkalagaid hutkan, ja gávnnahan ahte skuvllas ii ábut leat siivui. Kátjá lei bidjan miela vuollái ahte ii oktage galgan suinna bihtít šat skuvllas ii ge internáhtas. Soai leigga unna vieljažiin hárjehallan doarrut miehtá geasi. Máŋga beaivvi ovdal go skuvlii galge vuolgit, de álggii Kátjás juo čoavji bávččastit. Son balai nu issorasat. Maŋemus ija ruovttus doalai son ija miehtá čavga áhkus gitta. Iđđes jearai son ii go áhkku sáhtáše skuvlii vuolgit mielde. Muhto áhkku ii sáhttán. Ja ođđasis šattai son fas guođđit dan litna, liegga áhku seaŋgga. Sin buohkaid ruovttus. Lossa, lossa lávkkiiguin vázzilii son áhči ja daid earáid maŋŋái skuvlii fas. ¶
Nu manne goit ge skuvlajagit. Buot beaivvit ledje ovttalágánat. Seammá váivvit, seammá guhkit. Skuvllas ii dáhpáhuvvan goasse mihkkege mii lea somá. Kátjá oahpai leat garas. Son oahpai mot olmmoš ferte leat vai ceavzá internáhtas. Son ii čirron šat earáid oainnu. Vaikko dain ollu ijain ii mannan oktage idja nu ahte gatnjalat eai golgan. ¶
Kátjá lei maid oahppan ahte ii skuvllas galgga luohttit ii ge jáhkkit ii oktiige. Ii ábuhan muitalit ge ii maidege iežas birra earáide. Ii ge goasse galgan čájehit dovdduidis. ¶
Skuvllas galggai borrat dalle go lei borranáigi, vaikko ii leat ge borranmiella. Ii ge ožžon borrat dalle go lei borranmiella. Skuvllas ja internáhtas galggai buot bargat maid ruovttus ii galgan, ii ge ábuhan maidege bargat masa ruovttus lei hárjánan. Doppe lei jorggu eallin maid bákkus šattai oahppat. ¶
Internáhtas oahpai Kátjá hirpmástuvvamiin duođas man heitohat dakkár olbmot leat geain eai leat bohccot. — Don it leat mihkkege! hárde sámiid mánát. — Dii ehpet leat sápmelaččat! Skuvllas fas gulai márkanmánáin ahte son ii lean rivgu ge. Son han ii máhttán dárogiela, eai ge sus lean rivgobiktasat. ¶
Dat lei ipmilmeahttun váttis dan ipmirdit Kátjái, danin čoagganišgođii su unna váimmožii eambbo ja eambbo vašši. Vašši buot skuvlaolbmáid vuostá, vašši boazosámiid mánáid vuostá, vašši buot internáhta vuostá. Manemus lei sus gártan nu ollu vašši ahte sáhtii doarrut maid. Son ii ballan šat ii ovttasge. Stuorát mánát ballagohte unna Kátjážis. Son lei unni, muhto seammá váralaš go boraspire. Danin go son lei nu snáhpis ja nu gievra. Ii ge ballan ii ovttasge. Ii beroštan husmoras, dušše njeaccui sutnje ja humai suinna sámegiela vašiin. Go dat eará mánát fuomášedje man juonalaš ja baháneahkkán Kátjá lei šaddan, de sii háliidedje suinna šaddat buorit olbmát. Muhto Kátjá ii beroštan sis, ii ge háliidan ovtta ge olmmájin. Son birgii okto, go beare dikte su ráfis. ¶
Kátjá ii mojohallan šat skuvllas ii goassege. Son lei dávjjimusat okto, muhto ii ballan gal dan dihte daid eará mánáin sai. Ja dat earát dikte su ráfis. Eai hárdán šat, eai bilkidan eai ge duostan su šat viggat doaruhit ge. ¶
Skuvlajagit earáhuhtte Kátjá nu issorasat. Buot dat čáppa mánnálašvuohta jávkkai. Modji maid jávkkai. Ii gullon goassege šat čáppa lávlunjietna, ii ge reaskkas. Son vajálduhttigođii buot buriid dovdduid. Bahá ja vašši dievai sadjái. Son ii šat muitán bálljo mii lea mii suohttasa buktá, mot galgá duohtaváimmus boagustit? Mot dat lei áhku bálddas veallát? Naba áhku lávlunjietna, dan son gal mielas muittii hui bures, muhto ii gostege lean nu ráfi ii skuvllas ii ge internáhtas ahte sáhtii čalmmiid bidjat gitta ja muittašit áhku. ¶
Kátjá lei šaddan hui duodalaš ja jaskat. Son ii beroštan ii mastege šat ii maidege. Ii son ballan oahpaheddjiin ii ge jeagadan internáhta biiggáid. Son barggai skuvllas maid ieš dáhtui ja mot ieš dáhtui. Ii ge gávdnon bargu masa son liikui. Oahpaheaddjit belke ja ráŋggaštedje su, muhto ii dat ávkkuhan. Sii dolvo su dávjá skuvlahoavdda kántuvrii, muhto ii mihkkege ávkkuhan. Kátjá ii jienádan goasse sáni ge go skuvlahoavda ja eará oahpaheaddjit jearáhedje sus manin son lei nu veadjemeahttun ja váttis čivga. Son guovllai dušše láhttái ja divttii sin hupmat. Maŋemus šattai nu ahte ii oktage oahpaheaddji šat liikon ii ge beroštan Kátjás. Son biddjui dávjá skuvlalanjas olggos go ii jeagadan lohkat čuodjalit dahje dadjat dárogillii buorre idit skuvlaolbmái. Kátjá lei dego oarbbes mánná. Go ain bijahallá skuvllas eret, de váccaša son márkanis ja golahallá daid guhkes, guhkes beivviid. Áibbas okto. Álo áibbas okto. ¶
Muhtomin láve son seaguhit iežas earáid doarrumiidda maid. Jus fal oaidná stuorát mánáid unnibuid doaruheame, de láve son girdit unnoraččaide veahkkin. Muhto ii son gal goassege ieš álggahan doarruma. Liikká oaččui eanemus siva, ja ráŋggaštusa. Ruovttus gal lei Kátjá ain dat seammá. Áiggi mielde besse sii dávjjibut ja dávjjibut ruovttus finadit. Go Kátjá lei viđat geardde skuvllas de rahpasii biilageaidnu sin unna meahccegilážii, ja sii beassagohte ruovttus finadit oktii mánus. ¶
Geasit ledje buot suohttasepmosat ja manne álo nu ilá jođánit. Álo go mánát bohte ruoktot giđđat, de lei Kátjá nu guoirras ja šoavkat, dego livččii buohcci. Áhkku čuovui hui bures mielde mánáid ovdaneami. Son oinnii mot skuvla lei Kátjá riebu rievdadan. čalmmiin lei sevnjjodan čuovga. Daid ruškes, moddjajeaddji čalmmiide lei juoga ihtán mii šearradasa sevnjjodahtii. Ja dat unna juolggážat mat nu geahppasit lávejedje viegadit gietti mielde, dat ledje njohcon. Áhkku šuohkašii dávjá, ja sihkestii muhtomin gatnjaliid eret iežas roavččagan muođuin — čiegusvuodas. Eatnis ii lean nu ollu dilli skuvlla birra jurddašit. Son ii astan goassege gullat. Sus lei álo nu ollu bargu. Álohii fertii son bassat, čorget, goarrut ja biepmu ráhkadit. Ja go ii lean viesus bargame, de lei návehis dahje meahcis geasi áiggi. Eadni ii čohkkán goassege joavdelassan, ja jus čohkkedii bargguhaga, de logai Biibbala dahje lávllui sálbmagirjjis. Ja dalle ii ábuhan eatni vuorjat. Áhčis gal lei muhtomin dilli. Muhto áhčči ii ipmir. Áhčči ii ipmir ahle skuvla lea vearrámus báiki mii gávdno. Ii ge son ge ipmir ahte Kátjá muhtomin hálidivččii ruoktot báhcit go earát vulget skuvlii. ¶
Ja áhčči maid ballá skuvlahoavddain. Son lei Kátjái dadjan ahte jus son ii mana skuvlii, de boahtá leansmanne áhči viežžat giddagassii. Vaikko áhčči lea ge stuoris ja gievra, de son maid ballá dáččain. Dan son dahká vaikko ipmirda sin giela ja veaháš máhttá vel hupmat nai dárogiela. Dan dihte ii ábut áhččái muitalit man váivi skuvllas lea, ja man hilbat son lea doppe. Biret ja Risten gal eaba vissa goassege nu váivašuvvan skuvllas go Kátjá. Soai han leigga nu siivut, danin sudnus ledje nu ollu olbmát nai. Soai eaba láven jienadit maidege go earát hárde sudno skuvllas. Eaba láve beroštit go sámi mánát bilkidit ja lohket soai eaba leat sápmelaččat. Diekkár bilkádusaid ii gierdda Kátjá. Son gierddai gal vuosttaš skuvlajagi, muhto ii šai eambbo. ¶
Oappáguovttus gal sáhtiiga ruovttus huprnat skuvlla birra maid. Nu dábalaččat — borranbeavddis dahje eahkes go sii ledje velledan. Soai muitaleigga oktiinjálmmiid Bierain skuvlla dáhpáhusaid birra. Ii sin mielas orron mihkkege earenoamážiid skuvlla birra hupmat. Kátjá ii ipmirdan goasse mot jur nie lunddolaččat sáhtte skuvlaságaid muitalit. Buot mii skuvlii gulai han lei aivve váivi. Nu váivi go váibmu vel bávččastii dušse jurddašit dan birra, mot ipmášiid de vel hupmat dan birra. Muhtomin lei sus miella eadnái juoidá muitalit skuvlla birra. Muhtomin go soai etniin leaba guovttá viesus. Sus láve nu hállu fierrut eatni luhtte ja čilget man váivi ja lossat skuvlla lea vázzit. Muhto álo lea váttis gávdnat rievttes sániid maiguin álggaha. Ja jus eadni vel deaivá jearrat juoidá dan birra mot internáhtas lea orrut, de láve nu ártegit cugget čoavjái, ja son láve ferret iežas nu garasin dahkat vai gatnjalat eai golgagoađe. Ja ii ge goasse geargga maidege dadjat eadnái dan beale go eatnis livččii dilli. Danin eaba šaddan eadni ja áhčči obanassii diehtit man váttis dilli Kátjás duodai lei internáhtas ja skuvllas. Oappát ja vieljat maid eai diehtán, eai ge várra livčče ipmirdan ge jus son vel livččii ge muitalan. ... s. 40-45 Internáhtas lei ollu rievdan. Sámi mánát eai šat geavahan gávtti, muhto fiinna rivgobiktasiid. Álggos ledje sii boagustan Kátjá go son ain geavahii gávtti, muhto Kátjá ii beroštan das maidege. Son ii gillen ii oaidnit ge daid eará nieiddaid ja guhkkin eret vel singuin hupmat. Internáhtas ja skuvllas ledje dieđusge eará dálumánát maid, muhto eanas oassi sis ledje márkanmánát geat ovttastalle ieža gaskkaneaset. Ii sis ge lean sámi mánáiguin oktavuohta, eai ge sii dárbbašan ge daid, sii ledje ieža juo nu ollugat. Dan maŋemus skuvlajagi álggii son baicca internáhta dálu bártnážiiguin eambbo ja eambbo olbmástallat. Sii fítne juohke beaivvi Kátjá lanjas. Singuin lei somá humadit. Dál, go sii eai šat lean mánát geat álo aivve dorro ja hárde nubbi nuppi. Diet áigi lei vássán. Dál ledje sii beallešattot olbmot geat dávjá hupme boahtte áiggi birra. Ii ge sin searvvis lean goassege oktage sámi mánná. Fáhkkestaga lei nu šaddan ahte ledje sii geat mearridedje internáhtas. Ja vaikko Kátjá diđii ahte son livččii sáhttán dan maŋemus jagi, dálu bártnážiiguin ovttas, mavssuhit buot hárdimiid ja buot doaškkáid sámi mánáide, de son ii beroštan dan dahkat. Son lei nu bahá šaddan sidjiide ahte ii gillen gieđaid duolvvidit sin cábmit ge. Buot nieiddažat internáhtas balle sus nu issorasat, vaikko son lei áibbas okto ja sii máŋga logis. Buohkat dihte ahte dálu bártnážat leat Kátjá beale jus doarrun buollá. Kátjá ii gillen ii ge háliidan sáni ge singuin lonuhit. Muhto jus soames sis mahkáš gávnnahallá sutnje geahččame borranbeavddis, de láve son diedihit: — Maid biruid don japput munnje! Ja buot bártnážat lávejit reaskkehit duohta váimmus. Kátjá lei áigá juo oahppan, mađi eanet son garruda, dadi eambbo balle sii sus. Dat lei hirbmat buorre dovdu. Son geavahii dan fámu skuvlalanjas nai. Muhtun oahpaheaddjit šadde nu árggit sus ahte eai duostan šat su gieldit garrasit goassege. Danin go sii dihte ahte Kátjá ii lean ávki skuvlašeaffa lusa ge doalvut, ii ge čohkkát ge bidjat maŋŋel skuvlla. Sii geahččaledje buot, muhto ii mas ge lean ávki. Kátjá lei nu juonalaš ja baháneahkkán, ii ge ballan ii mastege. Son diđii son lei dego gonagas sihke skuvllas ja internáhtas, muhto ii dat diehtu addán sutnje maidege iluid. Son liikui mihá buorebut bártnážiiguin hupmat ja internáhta biiggáid dájuhit. Bártnážat maid liikojedje dasa. Internáhtas ii lean lohpi gáfe vuoššat, muhto sii ledje nu čeahpit šaddan biiggáin gáfiid suoládit ahte besse juohke beaivve lanjas gáfe vuoššat suoli. Okta sis lei ruovttus fievrredan vuoššanpláhta mii lei divdna anus álohii. Muhtomin lei sis nu lihkku ahte besse suoli stuora gievkkanii nai, ja de sis gal lei hearrá dilli máŋga beaivvi maŋŋil. Doppe sii láveje suoládit nu ollu go čáhkkehedje lummaide ja sojiid sisa. Eanemus gáfíid ja eappeliid ja eappelsiinnaid. Muhtomin eará herskuid nai jus nu heivii. Eai ge sii gávnnahallan goassege, vaikko muhtomin válddahalle garra vuortnuheami vuollái. Bártnážat dihte ahte Kátjá ii goassege dovddas maidege, vaikko maid husmora dajašii ja vaikko mot son nihtášii. Ja Kátjá diđii dan seammá bártnážiid birra. Sii suoládedje dávjá ihkku. Dat lei álkimus. Sii bidje dusse beaivet ovtta borranlanja láse hui veahás rabas, nu veaháš ahte biiggát eai fuomáš dan. Ja go buot biiggát mannet ruoktot eahkes ja idjagohcci boahtá, de sii lávejit njáhkalit oađđenlanja láseráigge olggos ja de dáhke mielde dohko borranlanja láse radjái. Dat ii lean váttis go okta dahje guovttis ledje fáktan dáhke alde, ja okta fas galggai idjagohcci doalahit eret gievkkan gáŋgenis. Borranlanjas gievkkanii ja galbmalatnjii ledje aivve dakkár uvssat maid ii sáhttán lásset. Dávjá suoládedje sii summal seavdnjadasas nu ollu borramušaid go goastadedje guoddit. Eai buot áiggiid sáhttán borrat buot maid suoládedje, muhto sii válde dušse dan dihte go lei nu somá dán bargat. Ja go lei lobiheapmi. Dat idjagohcin lei buot suohttaseamus internáhta ja skuvlla bargguin. Muhtin eahket ledje sii vuohon čoahkis. Sii ledje buohkat earenoamáš jávoheamet, ii ge oktage hupman dan birra maid sii dan ija galge suoládit. Sii dovde várra buohkat dan ártegis dovddu iežaset siste ja danin ledje nu imaš jávoheamet. Skuvla lei fargga nohkame. Sis eai lean šat galle beaivvi ovttas. Moatti beaivvi geahčen fertejit sii earránaddat. Ja vaikko sii buohkat ledje juste dan beaivvi vuordán ovcci, guhkes jagi, de ii orron dat illudahttime juste dál. Dat lei imaš, measta ahkidis dovdu. Earránaddat. Muhto ii oktage jienádan dien ášši birra maidege, sii baicca hupmagohte eará duođalaš áššiid birra. Buohkat orro leamen dan oaivilis ahte ii agibeaivves gánnat goit skuvllaid šat joatkit. — Go dáppe vuos eret beassá — friddjavuhtii, ii de goit jalla ge šat álgge vel eambbo skuvllaid birra jurddašit. In goit mun, dan ala gal vuortnun, álggahii Áilo Máhtte, ja earát nannejedje dan. — Jurddaš, skuvla lea váldán mis buoremus jagiid. Mii leat ovcci jagi golahan dáppe ihána duššái. Dáppe fáŋga-vuođas joavdelasttán dan sadjái go ruovttus oahppat bargat. Eadni ja áhčči leaba šaddan eanasáigge jagis guovttá riehkidit, bivastat gálluid, dan botta go mii dáppe dádjut. Doarrut, suoládit ja gielástallat. — Nu, ja vel hupmet mii berrešeimmet joatkit skuvllaid! Biru ipmirmeahttun jallat! Min oahpaheaddji hoavrrista álo, dego giehka: — Skuvllat leat buorit, skuvllat addet didjiide vejolašvuođaid. Skuvllat rahpet didjiide máilmmi. Jallas diŋga! li sáhte ipmirdit ahte ruoktu — eadni ja áhčči ja áhkku ja áddjá min dárbbašit. . . — Rivgut eai jurddaš, eai ge ipmir. Sin mielas lea stuora bestojupmi madi nuorabun besset ruovttus vánhemiid luhtte eret. Sin čivggat háliidit mánnán juo ruovttus eret. . . Kátjá čohkkái jávohaga ja guldalii bártnážiid ságastallama. Sis orro seammalágán jurdagat buohkain. — Naba don Kátjá, jearralii okta. — Gosa don áiggut go beasat friddjavuhtii fas? ¶
— In mun diede . . . vástidii Kátjá vuollegaččat. Mun orun muhtomin dovdame hirbmat háliidusa diehtit . . . in diede ieš ge maid. Jurddašan mun gal veaháš skuvllaid birra nai, jus gávdnošii dakkár skuvla gos olmmoš sáhttá leat friddja . . . ja ieš mearridit maid háliida oahppat. Ii ge bággehala lohkat dološ vikingaid ja ápostaliid birra. ¶
— Diekkár skuvla ii gávdno gostege. li goit Norggas. Skuvlaolbmát eai oainnát diede, eai ge oba ipmir ge mot meahccebáikkiin lea eallit. Ii doppe boađe biebmu beavddi ala vaikko man gavrri bures dieđášii buot bassi gonagasaid ja sin sođiid birra. Huff! Jur skuvllain ii leat ávki beatnat bahtii ge . . . muhto Kátjá, vuoššal dál baicca gáfe, váras suoláduvvon gáfiiguin! ¶
Buohkat bohkosedje, ja Kátjá bijai gáfe duldet go vuos okta lei fitnan iskame oidno go oktage biigá lahkosiin. — Ii oidno oktage biigá, sii leat buohkat čohkkámen iežaset lanjas njunnálaga. Min garuheame ja duššiid slárveme. ¶
Maŋemus skuvlabeaivi čuvggođii. Hirbmat liehmu geasseilbmi lei áimmus. Muohta lei visot juo suddan, jieŋat maid mannan eanus. Muorat gal eai lean vel runiidan. — Ruovttus gal várra lea urbi juo luoskanan ja giettit runodan, jurdilii Kátjá. Son čuoččui lanjastis ja guovlladii olggos. Sus lei nu ártegis dovdu. Ii lean ilus, ii ge morrašis ge. Maŋemus geardde dáid seinniid siskkobealde. Son lei gearggus vuolgit. Juohkelágán jurdagat bahkkejedje su oaivái. Son bálkestii vel čalmmiidis iežas seŋgii — boalstarii man vuostá nuppát ganjal lei golgan, nuppát rohkos rohkadallojuvvon ja nuppát garrusátni savkaluvvon. Sus manne čalmmit oanehaš gitta, ja fáhkkestaga moddjii son: — Mun lean viimmat luovos! Luovos! Friddja! Dat lei nu amas dovdu ahte dat gosii baldá su. Son doapmalii čorgestit oktii buot veaskkuid ja biergasiid ja vázzilii olggos. ¶
Gáŋgenis bođii internáhtahoavda ja okta biigá su ovddal. Soai bisseheigga su. — Ja! Kátjá gal guođát dál min. Giitu daid jagiid ovddas maid mii leat beassan ovttas orrut! Doppe lea veaháš biebmu gárvvistuvvon gievkkanis. It go áiggo borrat ovdal vuolggát? ¶
Kátjás ii boahtán sátni ge njálmmis olggos, ii ge son dahkkan oaidnin ge go internáhtahoavda geaigguhii gieđa sutnje, son dušše vázzái viidaseapput. Son ii háliidan ii ge dárbbašan buorrevuođa dál šat. Go dalle eai beroštan mus go mun livččen sin duođas dárbbašan. Skuvlašiljus ledje oahpaheaddjit ges sávvame mánáide buori geasi. Daid ohppiid geat ledje geargan skuvllas oidnojedje sii váldime birračeabeha. Doppe gullui hirbmat liegga earrosárdni. Go Kátjá lahkonii, čurvii skuvlašeaffa su nama, muhto son geahčai dušše njuolga daid vuordi skuvlabussiide mat ledje olggobealde áiddi, ja doamai buot oahpaheddjiid meatta nu ahte ii ravkalan ge čalmmi. ¶
Son doamai ovtta bussevuoddjis jearrat guhte busse dat lei man fárrui son galggai, go dan diedu oaččui, doapmalii son dan guoros bussii. Ii oktage mánná lean vel boahtán. Skuvlabusse fertii guhká vuordit daid eará mánáid. Kátjá čohkkái ja geahčai dan stuora, romes skuvlii. Su muitui bođii dat vuosttaš skuvlabeaivi. . . Go áhčči guđii su dieid issoras seinniid siskkobeallái. Son fertii čalmmiid čárvet garrasit gitta go jurddašii dien birra. Juoga orui čoddagis viggame bajás ja buviheame su. Son cipmui giedaiguin veaskkus, ja dovddai mot čalmmit bávččastišgohte. Ovcci jagi . . . ja áhkku! In beassan áhku luhtte ge ovdal go son jámii. Skuvlla dihte. Áhkku ii livčče soaitán jápmit jus mun ledjen leamašan ruovttus . . . muhto skuvla . . . internáhtta! Garruduvvon skuvla! ¶
Son fertii gieđa dollet njálmme ovdii vai ii čierrugoađe jitnosit. Orui čađat dego soames livččii juoga mainna čuoggume su siste. Dat bávččagii nu issorasat. Muhto go son rabestii čalmmiid fas, fuomášii son ahte sus eai boahtán gatnjalat ge, ja ahte čierrun lei su siste, rattis juoga sajes, ii ge boahtán bajás. Son čierui goike, jávohis čierruma go skuvlabusse vuoddjái ja vuolggahii su ruoktot! ¶
Man somá lei ruoktot boahtit! Álggos ii orron oba jáhkimis ge ahte son ii bággehala šat skuvlii vuolgit. Ii goassege. ¶
Eará artihkkalat girjjis Sámi skuvlahistorjá 6 ¶
Váilevaš ovttasbargu allaskuvllaid gaskkas ¶
Artihkal girjjis Sámi skuvlahistorjá 6 . Davvi Girji 2013. ¶
Solveig Kristine Hætta (Govva: Svein Lund)  ¶
Solveig Kristine Hætta lea riegádan 1947:s ja son šattai bajás Siebes Guovdageainnus. 7 jagi álbmotskuvlla ja joatkkaskuvlla (framhaldsskole) maŋŋá Guovdageainnu internáhtas, váccii Kárášjoga nuoraidskuvlla, Trondarnes folkehøgskole ja gávpeskuvlla Romssas ovdal go váccii ovdaskuvlaoahpaheaddjioahpu Oslo kommunale barnevernskoles. De son barggai muhtin jagiid mánáidgárddis, Oslos ja Guovdageainnus, ovdal go logai erenoamášpedagogihka ja ovdaskuvlapedagogihka váldofága rádjái, Oslos ja Roandimis. Son lea maiddái lohkan sámegiela ja duoji Finnmárkku allaskuvllas.  ¶
Solveig álggahii Finnmárkku allaskuvlla ovdaskuvlaoahpaheaddjioahpu 1978:s ja barggai doppe oahpaheaddjin ja áigodagaid studiejođiheaddjin ja hárjehallanbagadallin 2011 rádjái. 2011/12 son barggai Sámi allaskuvllas sámi ovdaskuvlaoahpaheaddjioahpu rámmaplánain. ¶
– Ovdal 1978 ii lean leamaš ovdaskuvlaoahpaheaddjioahppu Finnmárkkus. Álgen dalle ođđajagemánus ja ráhkadin plánaid jahkebeale ovdal go studeanttat bohte. Vuosttaš studeanttajoavkkus ledje 14 studeantta, daid gaskkas ledje 7 sámegielaga. Eanaš oahpaheaddjit ledje Lulli-Norggas eret. Sis eai lean dat árbevirolaš ovdagáttut sámiid vuostá, mat leat dábálaččat Finnmárkku rittus. Muhto studeanttaid gaskkas sáhtii leat oalle negatiiva oaidnu sámiid ektui, dat bođii ee. ovdan riiddus Álttá-Guovdageainnu eanu buođđuma birra, mii lei juste ovdaskuvlaoahpaheaddjioahpu vuosttaš jagiin. ¶
Oahpaheaddjiallaskuvlla oahpaheaddjit, 1983 čavčča.  ¶
(Govva: Studio A) ¶
– Dalle lei Finnmárkku allaskuvllas Sámi ossodat, muhto dat guoskkai dušše fal dábálaš oahpaheaddjiohppui. Sis lei sámegiella fágan, muhto ovdaskuvlaoahpaheaddjistudeanttain ii lean dákkár fálaldat. In muitte ahte studeanttat gáibidedje ge dan. ¶
Muhto mis lei oalle ollu sámi sisdoallu fágain, erenoamážit pedagogihkas ja servodatfágas, muhto maiddái eará fágain, nu go oskkus ja luonddufágas. Mis lei ee. prošeaktabargu gávcci jahkodaga birra Sámis, ja mis lei ollu oahppu guovttegielatvuođa ja máŋggakultuvrravuođa birra. Dát oahppu lei buot studeanttaid várás, ii fal dušše sámi studeanttaid várás. Mis lei ee. Tove Skutnabb-Kangas logaldallin. Ii lean dalle nu álki gávdnat gálduid, muhto mii han gávnnaimet moadde girjjáža ja artihkkala ja buot studeanttat lohke daid. Dákkár fáttát ledje oalle buolli áššit dalle, ja departemeanttas eai lean nu mielas dasa ahte oahpaheimmet dan. Go bohte olggobealde sensorat sii eai dovdan áššiid, eai lean lohkan min girjjálašvuođa ja oba áigge jerre:  («Gos sii dán leat háhkan?») ¶
Hábmenfágas mis lei maiddái veahá sámi duodji. Mun dat oahpahin doppe čuoldima. Go jurddašan ahte eanaš oahpaheaddjit ledje Lulli-Norggas eret, de ferten dadjat ahte sii ledje čeahpit váldit sámi ja davvinorgalaš fáttáid mielde iežaset oahpaheamis. ¶
Fágaoahpaheaddjit oahpahedje sihke ovdaskuvlaoahpaheaddjioahpus ja dábálašoahpaheaddjioahpus, muhto muđui ii lean nu ollu ovttasbargu dáid ossodagaid gaskkas. Studeanttain ii lean goassege oktasaš oahpahus, nu go oainnán ahte Sámi allaskuvllas muhtin muddui lea. Muhto mis ledje dan mađe stuora joavkkut ja unna lanjažat ahte ii livččii vejolaš ge. ¶
– Ledje oalle losses bargodilit allaskuvllas álggos. Studeanttain ledje gitta 30 oahpahusdiimmu vahkus, ja oahpaheddjiin lei hui ollu oahpahus. Dál lea lihkus sihke studeanttaid ja oahpaheddjiid bargodilli buorránan, go leat maiddái eará bargovuogit ja unnit oahpahusdiimmut. Ovdaskuvlaoahpaheaddjioahpus ledje oahppan oahpaheaddjit, muhto Sámi ossodagas ledje oahpaheaddjit geat galge háhkat formálalaš gealbbu seammás go oahpahedje, ja dan ipmirdan ahte šattai beare ollu. ¶
– 1989:s fárrii oahpaheaddjioahpu sámi ossodat Guovdageidnui ja šattai Sámi allaskuvlla vuođđun. Sámi ossodat definerii dalle measta buot allaskuvlla girjerádjosa girjjiid sámi áššiid birra iežas opmodahkan, ja válde daid mielde Guovdageidnui. Mun ledjen hárjánan dasa ahte go galget oahpahit sámi áššiid birra, de gávdnen dieđuid girjerádjosis, ja ahte sáhtten maiddái čujuhit studeanttaid dohko. Muhto dál fáhkkestaga lei ollu maid dárbbašeimmet mii ii gávdnon šat. Dađistaga Finnmárkku allaskuvla lea fas oastán girjjiid girjerádjosii, muhto lea ollu maid ii lean šat vejolaš oastit ge. ¶
Finnmárkku allaskuvllas leat sámegiella ja sámi fáttát leamaš dehálaš oassin 16 jagi, ja go sámi ossodat jávkkai, de hedjonii maiddái min fálaldat. Šattai nu ahte jus muhtin evttohii ahte mis galggai leat sámegielfálaldat dahje sámi fáddá, de lei álo ágga ahte dat ii gullan šat midjiide, mii eat galgan mannat Sámi allaskuvlla ovdii. Orru leamaš heajos gulahallan dan áigge, Álttás jáhkke ahte Sámi allaskuvla háliidii monopola, ja Guovdageainnus fas jáhkke ahte Álttás ii lean beroštupmi. ¶
Dattetge Finnmárkku allaskuvllas ledje ain sihke sámi studeanttat ja sámi oahpaheaddjit. Mis leat álo leamaš sihke sámegielat ja dárogielat sámit studeantan, maiddái surggiin mat oahpahuvvojit Sámi allaskuvllas, nugo ovdaskuvlaoahpaheaddjioahpus ja dábálašoahpaheaddjioahpus. Sáhttet leat máŋga siva dasa ahte sámegielat studeanttat leat válljen lohkat eará allaskuvllain go Sámi allaskuvllas, muhto dieđán ahte goit muhtimat sis jurddašit ahte eai máhte doarvái bures lohkat ja čállit sámegiela, go sii leat ožžon unnán oahpu sámegielas ovdal. Dasa lassin leat ollu mearrasámi studeanttat Álttás, geat eai oba máhte ge sámegiela, dahje máhttet oalle unnán. Máŋggas sis háliidit oahppat sámegiela ja oahppat sámi kultuvrra ja historjjá birra. Muhto sii eai oaččo makkárge fálaldagaid Álttás. ¶
In sáhte dadjat ahte ii leat leamaš mihkkege. Moatte háve 1990-logus fálai Finnmárkku allaskuvla sámegiela ja kultuvrra jahkebealovttadaga. Dat lei kursa sámegielagiidda, mas oahpahus lei sámegillii. Lei Odd Mathis Hætta gii lágiidii kurssa, ja son vieččai dalle fáddáoahpaheddjiid duos dás. Ieš vázzen dan kurssa dalle. Muhto dál lea guhkes áigi dassái go maŋimus Finnmárkku allaskuvla fálai sámegiela. ¶
– Finnmárkku allaskuvllas lei leamaš dan mađe riidu Sámi ossodaga birra, ahte go Sámi allaskuvla álggahuvvui, ii lean buoremus vuođđu hukset buori ovttasbarggu daid skuvllaid gaskkas. Sámi allaskuvlii lei dehálaš hukset iežas profiilla, mas galggai leat sámegiella oahpahusgiellan ja hálddahusgiellan. Ja Finnmárkku allaskuvla fas definerii buot sámi áššiid sin ovddasvástádusa olggobeallái. Dan láhkái gahčai stuora oassi sámi studeanttain guovtti stuolu gaskii. Sii eai beassan Sámi allaskuvlii, eai ge ožžon sámi fálaldaga Álttás. Mu mielas lea issoras go mearrasámit eai oaččo makkárge fálaldagaid mat heivejit sidjiide. ¶
Sámi allaskuvla ozai ovttasbargiid, muhto vuoruhii baicce ovttasbargat Romssa universitehtain ovdal go Finnmárkku allaskuvllain. Omd. álggahuvvui 1990-logu loahpas ng. Álgoálbmotfierpmádat, mas ledje mielde Sámi allaskuvla, Sámi Instituhtta ja Romssa universitehta, muhto ii fal Finnmárkku allaskuvlla. ¶
Finnmárkku allaskuvlla váldouksa.  ¶
(Govva: HiFM) ¶
Sámi allaskuvlla galba, 2007.  ¶
(Govva: Svein Lund) ¶
– Dađistaga ipmirdedje allaskuvllat Finnmárkkus ahte fertejedje ovttasbargat, ja 2006:s lei bargojoavku mii ráhkadii raportta ovttasbarggu birra. Doppe ledje Sámi allaskuvla, Finnmárkku allaskuvla ja Romssa universitehta mielde. Evttohusaid gaskkas lei ahte Sámi allaskuvla ja Finnmárkku allaskuvla galge ovttasbarggus álggahit sámegieloahpu Álttás, nu ahte oahpahus lei Álttás, muhto Sámi allaskuvllas lei fágalaš ovddasvástádus. Muhto das ii boahtán go buorre sávaldagat, eai lean konkrehta geatnegahtti plánat, ii ge čielga ovddasvástádus, ja das ii oro boahtán mihkkege. ¶
Go 2010:s bođii ođđa oahpaheaddjioahppu, de háliidii Sámi allaskuvla ovttas Bådåddjo ja Davvi-Trøndelága allaskuvllaiguin álggahit sierra sámi oahpaheaddjioahpporegiuvnna. Departemeanta dohkkehii dan, ja mearridii ahte Romssa universitehta ja Finnmárkku allaskuvla maiddái galge leat mielde. Nie álggahuvvui fas oktavuohta Sámi allaskuvlla ja Finnmárkku allaskuvlla gaskkas, vaikko ii lean dáid ásahusaid vuolggahus. Álggus lei regiuvdna dušše fal vuođđoskuvlaoahpaheaddjioahpu várás, muhto dál lea ovdaskuvlaoahpaheaddjioahppu maiddái beassan mielde. ¶
Regiuvdna mearridii vuoruhit sámegieloahpu Álttás, ja Finnmárkku allaskuvla sáddii ohcama departementii. Muhto seamma departemeanta, mii jagi ovdal lei gáibidan Finnmárkku allaskuvlla mielde regionbargui, biehttalii ruhtadeamis min deháleamos doaimma. Dál lea Sámi allaskuvllas sámegielkursa Álttás, muhto dat lea ovttasbarggus Sámi giellaguovddažiin, ja Finnmárkku allaskuvllas ii leat vel mihkkege. ¶
– Maŋŋil go Sámi allaskuvla álggahuvvui de leat lágiiduvvon moadde kursafálaldaga ovttasbarggus Sámi ja Finnmárkku allaskuvllaid gaskkas, omd. guovttegielatvuođapedagogihkka, buohccedivššároahppu ja erenoamášpedagogihkka. Muhto ii leat leamaš makkárge ovttasbargu oahpaheaddjioahpus, ii mánáidgárddi ii ge vuođđoskuvlla várás. Lea dušše Sámi allaskuvllas, mas lea oahpaheaddjioahppu sámegillii. Muhto dat ii mearkkaš ahte dušše Sámi allaskuvllas galgá leat sámi sisdoallu oahpaheaddjioahpus. Galgá leat vejolaš maiddái studeanttaide geat eai máhte doarvái davvisámegiela gazzat oahpu Guovdageainnus, lohkat sámegiela fágan, nu ahte sii besset bargat sámi mánáidgárddiin ja oahpahit sámegiela nubbin giellan skuvllas. Dákkár fálaldat galgá leat sihke lullisámegielas (Davvi-Trøndelagas), julevsámegielas (Bådåddjos) ja davvisámegielas Romssas ja Álttás. Ja go mii dál ráhkadit oahpaheaddjioahpu ja ovdaskuvlaoahpaheaddjioahpu rámmaplánaid, dat eai galgga leat dušše Sámi allaskuvlla várás, muhto maiddái eará allaskuvllaide, nu ahte sii sáhttet geavahit sámi rámmaplánaid veahkkin go ráhkadit iežaset fágaplánaid. ¶
– Mu mielas ii sáhte dušše sivahallat Finnmárkku allaskuvlla ii ge Sámi allaskuvlla go ovttasbargu ii leat doaibman buorebut. Goappašiid skuvllain lea dál ovddasvástádus buoridit ovttasbarggu ja ovttas addit buori fálaldaga sihke sámegielat ja dárogielat sámi studeanttaide. ¶
Eará artihkkalat Sámi skuvlahistorjá 6-girjjis ¶
