Luossa-bivdin joddu-buođuin deanus.

Hans J. Henriksen.
Studia Septentrionalia. 
s. 116- 129.

Deanu alde ássiide lea luossabivdu stuorra ealáhusdoarjjan. Boarrásis
leai dat vel eanaš ealáhussan ge, dalle goas vuos nu uhccán olbmot
ásse Deanu alde ahte luossaguolli ollii leat valjis
juohkehažžii. Min áiggi boaresolbmot muitaladdet ahte sin váhnemiin
lei gul dat dajaldat: guolli galgá bistit suddasis suddasii. Ja de
muitaladde ahte olbmuin dalle bisttii luossaguolli miehtá dálvvi
bearraš atnui ja velá juolui lonuhuvvot badjeolbmuide bierggu ja
bivttasnáhki ovddas.

Vihtta bivdovuogi leat Deanus luosa bivddidettiin, namalassii
buođđobivdu, vuoggabivdu, golgadeapmi, nuohttun ja
njaŋggofirpmiiguin bivdin. Guhtemuš dainna bivdovugiin guhkimus
leaš geavahuvvon ii leat buorre diehtit, muhto buođđobivdu lea dat
mii dál min áiggi eanemus ávkin lea álbmogii. Vihtta bivdovuogi mun
gal dušše namahin, muhto leamaš gal ovdal okta bivdovuohki vel,
namalassii duhasteapmi. Dál min áiggi lea dat gildojuvvon, ja olbmot
leat duhasteami áibbas juo heaitán. Lean mun gal oaidnán
čakčaseavdnjadiin dola rievdamiin čázi alde Deanus, muhto dat
leamaš vissa gobmi.

Guovtte lágan buođut adnojuvvojit Deanus, joddobuođut ja
meardebuođut. Meardebuođđobivdu ii gal mearkkaš ollu álbmoga
ealáhussii, go dušše áibbas moatti sajis heive meardebuođđu
adnojuvvot. Muhto joddobuođuiguin bivdojuvvo luossa miehtá Deanu,
dadjat njálmmi rájes gitta gierragii.

Joddobuođuiguin rásset olbmot dalán go deatnu leahkkasa - jos dulvi
ii hehtte - gitta dassá go gieldu álgá čakčat. Eará bivdovugiiguin
bivdojuvvo dušše muhtun sajiin, ja dušše oanehit áiggi geasis; ja
ii lahkage nu ollu guolli fitnašuva daid bivdovugiiguin oktiibuot go
joddobuođuiguin.

Go lea dál buođđunulbmi olbmos, de son dábálaččat ráhkkana dasa
dálvvi mielde. Dalle skáhppo buođđobiergasiid nugo firpmiid ja
buođđomuoraid. Ovddemus dáidá oastit árppuid ja gođđá firpmiid,
luosahiid ja guv-čalmmiid. Luosahat leat galjes fierpmit. Dainna ii
leat vissis mearri galljodagas, muhto galjebut dat lea go
guv-čalmmit. Luosahat adnojuvvojit dalle goas stuorát guolli lea
vuodjamin, eanaš giđđat. Guv-čalmmit leat baskkimus
buođđofierpmit. Dat gohčoduvvojit mihttofierbmin maiddái, danne
go čalmmit dainna leat aiddo nu baskkit go láhka suovvá. Dat
adnojuvvojit diddeguoli ja guvžžáid várás. Diddi vuodjala detnui
mihcamárain maŋás ja guvžá fas čavččabeallái
geasi. Guv-čalmmiiguin fidne stuorát guoli maiddái, nugo čuonžžá,
mii maid goargŋu detnui čakčageasi. Fierbmi bistá guokte- golbma
jagi, go bures dan divššoda, molssoda ja cihccá. Go oamásmit
joddofierpmit, de adnojuvvojit dat vel čuollofierbmin ja
buođo-al-fierbmin.

Joddut buođuin molssoduvvojit njealját jándor geažis go čáhci ii
leat loikan, ja golmma jándor geažis loika čázi áiggi geasseguovdil,
amaset guohcat eai. Čuollofierpmit, jos oapmi fierpmit leat danin,
eai molssoduvvo nu dávjá gal. Vierru lea ahte olbmot cihcet firpmiid
giđđat ovdal go buođuiguin rassagohtet, ja geasset vel moatti háve
dađi miel go dárbu lea. Ciza atnet olbmot firpmiid várjalit
guohcageamis, muhto báinnan dat gal eanaš lea, nu ahte fierbmi ii
vielgá čázis ja baldde guoli.

Cihca ráhkaduvvo soahkebárkkus, mii faskojuvvo nu ahte álus ii čuovo
mielde. Jos állosa fasku cihcabárkkuid seahka, de ii báinne dakkár
bárku firpmiid nu bures. Cihcabárkkut goikaduvvojit vuos. Cihca
vuššojuvvo stuorra ruittus, návetruitu lávejit danin atnit. Vuos
duldehuvvo ruitu mii lea čáziin devdojuvvon ja masa bárkkut leat
biddjojuvvon. Go oanekassii lea ruitu duoldan, de bidjaluvvojit dasa
veaháš lastamuor-gunat. Gunaid galgá leat várrogas atnit, ain jos ollu
ribaha bidjalit, de dalle boaldá cihca firpmiid. Go gunat leat
bidjaluvvon, de lea cihca gárvvis. Fierpmit, ja dábálaččat
čivtta-árpput vel, biddjojuvvojit, eai aitto duoldi cihcii gal, muhto
báhkka cihcii. Ja dan báhkka cizas leat fierpmit dassá go dat
čoasku. Fierpmit goikaduvvojit go cizas váldojuvvojit. Jos fargga ii
leat olmmoš áigumin firpmiid atnit, de doiddestuvvojit dat čázis
ovdal go goikaduvvojit.

Buođđomuoraid maid ráhkadit olbmot gárvvisin dassá go deatnu
leahkkasa, čuolddaid čohket ja ráhkadit oar-julggiid, ja čuhppet
buođđorissiid ovdal go lasta muoraide šaddá. Ja de ráhkadit ovtta
dahje moadde šluppoha vel. Muhto juohke čavčča gesset skihkalaš
olbmot buođuideaset ja rádjet buođđomuoraid. Nu eai dieđus
dárbbaš skáhppot birra buot gal, dušše lasi dan sadjái mii mieská
ja guohcaga.

Ovdalis čálistin juo ahte olbmot rasset joddobuođuiguin dalán go
deatnu leahkkasa. Dalle bidjet buođđogeaži. Buođđogeahčin
dadjet olbmot dakkár buođu mii dulvvi áiggi bidjaluvvo
gáddegurrii. Luossa guorrá dulvin gáttiid, amma dál danne go fávli lea
menddo rávdnjái. De olahit olbmot luosa buođđogežiin, vaikko eai
das muhtomin leat go áibbas moadde čuoldda dahje oar-juolggi
doarrásis. Go doaris ii leat guhkki, de šaddá buođovuolli gáržin,
ja dakkár buđđui ii dárbbaš čađat oppa vuojahaga ge bidjat. Dakkár
buođus gáržo guolli juo nu ahte dat deaddil joddu sisa, go beare
joddosadji lea. Muđui ge  manná giđđaguolli buorebut joddoi danne
go čáhci dulvvi áiggi lea moivvas, ja danne ge go dat buoril ii
jorggit ruovttoluotta gal go garrasit lea vuodjamin
dalle. Buođđogeahčái ii dárbbaš čuolu ge bidjat dan seammá
sujas. Jos dál dalle dulvvi áiggi olmmoš ráhkada dakkár buođu masa
lea fierbmi gurgaluvvon čuollun, de dat daddjojuvvo juo
giđđabuođđun. Muhto buođđogeažit ja giđđabuođut
ráhkaduvvojit muđui seammá vugiid mielde go geassebuođut, ja danne
heive buođđun birra obbalohkái juo muitaluvvot.

Juohke dálolaččas Deanu alde lea bivdovuoigatvuohta, ja sutnje
mearriduvvo, jus beare dáhtoš, bivdočáhci. Geas bivdovuoigatvuohta
lea, son oažžu vuokkain ja luovosfirpmiin, namalassii golgadagain,
bivdit miehtá deanu, muhto gittabivdosa, nugo buođu ja
njaŋgofierpmi, oažžu son atnit dušše dan čázis mii sutnje lea
mearriduvvon. Dálolažžan lohkkojuvvo olmmoš geas lea visti
šuldderijuvvon eatnan alde, go dan eatnamis oažžu ovtta gusa
fuođđara. Dakkár dálolaččat leat juo nu ollu dál Deanus, ahte ii
dál juohke oktii sáhte leat sierra čáhci šat. Moattes ja vel eanebut
ge fertejit bivdit ovtta čázis. Muhto ovtta čázis sáhttet leat
máŋga buođđosaji. Juohkehaš viggá gávdnat alcces buođđosaji,
gos okto beassá mielas mielde stoahkat. Jos dat ii leat vejolaš,
searvvadit dat oktii geainna váimmut buoremusat lávggadit.

Go dál buođđosaji galgá gávdnat, ferte joddosaji ohcat. Joddosajis
galgá leat unnánaš fávlái- ja vulos-earti. Jos joddosadji ii
čieŋit muttágit fávlái ja vulos jámma, de ii mana guolli
joddui. Olmmoš merko vuos gokko šattašii buorre boađa buđđui, ja
álgá dakko ozadit joddosaji. Go lea gávdnan joddosaji ja oaidná ahte
dakko ii leat menddo fávlái buođu bissehit, de časká juo čuoldda
dahje boršala oar-juolggi. Dalle lea olmmoš merken buođđosaji. Jos
vilddus vuos leaš, de doaivu deanu coagostit, ja jus nu dat ii daga,
de sáhttá han seagana bidjalit. "Buorre buođđosadji lea dego ruhta
báŋkkus, uhccán váivviin das jámma dirká." Nu lea dajaldat. Ja go
oktii lea buorre buođđosaji gávdnan olmmoš, de merko juo dan alcces
maŋŋeliidda. Váldá bodnemearkka jos lea botnis čalbmái čuohcci
geađgi lahka joddočuoldda, dahje bidjá mearkka
gáddái. Buođđosadji manná dábálaččat áhčis bárdnái.

Go beare vejolaš lea, de ráhkaduvvo buođđu
čuolddaiguin. Oar-julggiid atnet olbmot dušše dalle go bodni lea nu
garas ahte čuolda ii jođe, dahje go láirabodni lea, nu ahte čuolda
ii biso. Dat čuolda dahje oar-juolgi mainna buođđosadji merkejuvvo,
lea dábálaččat juo nu biddjojuvvon ahte dasa heive jottus
fávl-oalggi giddet; ja dat gohčoduvvo juo joddo-čuoldan dahje
joddo-oar-juolgin. Dan čuolddas dahje oar-juolggis ráhkadišgoahtá
olmmoš doarrása gátti báldii. Dábálaš čuolda-badji doarrásis lea
beal-nup állan, oarjuol-gaska dušše badjelaš állanbeali
guhku. Doarrása mohkasta olmmoš dan mađe go gáddá dárbbašit vai dat
duvdela guoli dohko joddonjálbmái. Go doarrása lea čulden, dahje go
doarrása lea oar-julggiiguin ráhkadan, de risse olmmoš doarrása dahje
bidjá fierpmi buođu vuollái. Jos sáddo deavdá buođu vuollái dahje
jos sáttu hávddarda buođu vuolde, de ii mana guolli dakkár buđđui.

Joddu galgá leat joddosaji mielde. Dábálaččat leat joddut sullii
ovtta guhku, njealljanuppelot sala njuolggu fierbmi. Muhto jos
joddosadji lea oanehaš, de ferte joddu ge leat dađi mielde, oanehit
go dábálaš. Joddu suhppejuvvo go doaris lea gárvvis. Dat ráhkaduvvo
gáttis gárvvisin ja gessojuvvo vatnasii suohppun láhkái. Olmmoš lea
čatnan mohki, lea coggan goaraha, lea lievssa ja oalgebátti
bidjan. Ovddemus gessojuvvo mohkki vatnasii, de fávleoalgi ja
gátteoalgi oalgebátti rádjái, de váldojuvvo lieksa vatnasii, ja de
gessojuvvo reasta fávleoalggis oktan goarahiin, ja loahpas
njámmastuvvo oalgebáddi joddu ala. Suohpodettiin čanasta olmmoš
vuos oalgebátti dan čuldii mii lea joddočuoldda lagamusas; dat
čuolda daddjojuvvo juo oalgebátčuoldan dahje gáddeoal-čuoldan. Ja
de čugge goaraha bodnái joddočuoldda gurrii ja bajágeaži das
čanasta joddočuldii. De gurgaluvvo oalgebáddi čáhcái, ja de
olmmoš suohppu fávleoalggi nu guhkás vulos go oalgebáddi
ollá. Dalle váldá lievssa ja bálkesta dan bodnái ja suohppu
gáddeoalggi ja reasta fávleoalggis mohki rádjái, ja de maŋemus
bálkesta dan ge dohko čáhcái. Go joddu lea čáhcái boahtán, de oaidná
olmmoš dárbbaša go oalgebáddi luoitiluvvot dahje oanidastot. Jos
joddu ii čuoččo, de bidjaluvvo vel mohkkecaggi. Joddu veallána
eanaš danne go vuollebealli lea čavga mordojuvvon. Vuollebealli
galgá leat veaháš loaččabut mordojuvvon go badjebealli.

Dál oažžu vuojahaga ráhkadišgoahtit. Vuosttaš vuojahatčuolda
(dahje oar-juolgi) biddjojuvvo gátteoalgegeaži báldii, ja das
ráhkaduvvo vuojahat gátti guvlui nu galliin čuolddain (dahje
oar-julggiin) go lea vuogas ja dárbbašlaš buođđosaji
mielde. Guokte golbma čuoldabaji guhku, ja guhkitge, sáhttá vuojahat
leat. Vuojahat maid rissejuvvo. Go dál vuojahat lea gárvvis,
duvdiluvvo lieksa čuimmiin vuojahat mielde nu, ahte ii báze ráigi
gátteoalggi ja vuojahaga gaskii. Vuojahat duvdila guoli
joddonjálbmái ja galgá hehttet guoli jorggiheames vulos
gáddeoal-guora.

Dábálaš lea ahte guokte joddu leat buođus. Nubbi joddu gohččojuvvo
maŋŋálassan. Dat biddjojuvvo vuosttaš joddu- buođovuoljoddu-
vulobeallái nu , ahte dan maŋŋálasa goaratčuolda lea
buođovuol-goddobađa fávllabealde. Maŋŋálasa gáddeoal-čuoldan
heive dalle dábálaččat vuosttaš vuojahaga fávllimus čuolda. Muhto
sáhttá maŋŋálas nu ge leat biddjojuvvon ahte vuosttaš vuojahaga
fávllimus čuolda lea goaratčuoldan ja nubbi čuolda fas
gáddeoal-čuoldan. Maŋŋálassii maid ráhkaduvvo vuojahat. Dat lea
dábálaččat guhkebuš go vuosttaš vuojahat. Lean mun gal oaidnán
golbma joddu maiddái buođus, ain guokte maŋŋálasa lea dalle atnimin.

Čuollu ráhkaduvvo vuojahagas (dahje vuolimus vuojahagas)
vulos. Čuollu galgá hehttet guoli fávlái deaddileamis go dat doarrása
áicá, galgá duvdit guoli dohko buođovuollái. Čuollun sáhttá leat
dušše okta fierbmi gurgaluvvon, muhto dábálaččat lea čuollu
guhkit, golbma, njeallja fierbmebaji guhku. Rissečuolu maid sáhttá
atnit. Čuollorissin adnojuvvojit lastarissit. Dat čanaduvvojit
bessodagaiguin maŋŋálagaid. Čuollu duvdojuvvo. Nu daddjojuvvo dat
go olmmoš čuolddaiguin dahje oar-julggiiguin caggá čuolu rávdnjái
vitnjut fávlli guvlui. Dalle fáhte čuollu gežiinnis guoli doppe
fávlelis, ja guolli guorrá čuolu dohko buođovuollái. Geassečázi
áiggi sáhttá buođu bidjat oallefávll-eartái. Dalle gal sáhtášii
čuolu álkit duvdilit rastá oali, muhto nu ii leat lohpi
gal. Gittabivdosiin ii leat lohpi bivdit deanu eambbo go
beallái. Beallái lohkkojuvvo buođđu leat biddjojuvvon go das čuollu
lea čiekŋalamosa alde nu, ahte uhcánaš vel čieŋeha
čuollogeažis olggobeallái.

Buođđu lea dál gárvvis, bivdi sáhttá vuordit guoli boahtit
buđđui. Stuorát guolit mat eai bisán čalmmiide, mannet čađa dohko
joddomohkkái, muhto smávit guolit čákŋet fávleoalgái maiddái. Go
guolli lea mohkis, de bajidastojuvvo mohkki vatnasii dan boddii go
olmmoš guoli gálgala, muhto jos fávleoalggis lea guolli, loktestuvvo
dat dušše čázeoaivái. Buođđu oahpaduvvo dábálaččat iđit-
eahket, muhto jus guolli lea vuodjamin ja valjit boahtá buđđui, de
dávjjit dat dalle oahpaduvvo. Go funet lea guolli goddomin, de fitná
olmmoš buođu luhtte dušše oktii jándoris, savdnjileamen joddu amas
dat dierrut, suollemasat dainna doaivvuin ahte nago de lea boađistan. 

Giđđat ráhkaduvvojit buođut gáddegurrii, ja dađi mielde go deatnu
coahku, ráhkaduvvojit dat fávlelii ain. Juohke háve go olmmoš
joddosaji molsu ja lievssa dan ođđa joddosadjái bálkesta, lea vierru
dadjat: Ipmil buressivdnit! Ja stuorra buressivdnádussan dat gal
buođđobivdu leamašge Sámieatnan stuorámus deanu alde ássiide.
