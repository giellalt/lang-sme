St.dieđ. nr. 34 (2001-2002) Kvaliteahttaođastus Alit sámi oahpu ja
dutkama birra St.dieđ. nr. 34 (2001-2002) Kvaliteahttaođastus Alit
sámi oahpu ja dutkama birra Neavva Oahpahus- ja dutkandepartemeanttas
miessemánu 31. 2002, dohkkehuvvon stáhtaráđis seamma
beaivvi. (Regjeringen Bondevik II) 1 Álggahus ja duogáš 1.1 Álggahus
Ođđaáigásaš servodagat leat diehtoservodagat mat vuođđuduvvet
ohppui ja dutkamii. Diehtopolitihkka mii válgojuvvo, lea sakka mielde
mearrideamen servodatgárgeduvvama. Sámi servodat lea muhttašuvvamin
árbevirolaš servodagas man vuođđoealáhusat leat hábmen,
ođđaáigásaš diehtoservodahkan mii vuođđuduvvá ohppui ja
dutkamii. Árbevierrodiehtu ja árbevierromáhttu leat doložis juo
leamaš sámi kultuvrra válddahagat. Dát lea deaŧalaš diehto- ja
máhttovuođus mii ferte áimmahuššojuvvot ođđa dieđu ja máhtu
gárgedemiin ja addimiin, seailluhan dihtii sihke sámi kultuvrra ja
identitehta.  Muhto árbevierromáhttu dahje
dovddiidusvuđđosaš/jaskes diehtu ii leat árvvolaš dušše sámi
servodahkii. Sámi dutkan mii vuođđuduvvá diekkár diehtovuđđosii
sáhttá seammás veahkehit árbevirolaš akademalaš dutkama nu ahte
luovvá stuorát áddejumi geavatlagas dihtui akademalaš birrasiin
oppalaččat. Gerelmas dutkit leat čujuhan ahte lea váttis jurddašit
dieđalaš čuolbmaáddejumi almmá jaskes dieđu haga, ja ahte
dutkioahpaheapmi maiddái siskkilda kandidáhtaid sosialiserema
iešguđet fága jaskes diehtoduovdagiidda. Beassanvuohta dihtui ja
vejolašvuohta ohppui lea dasa lassin juohkehačča luđolašvuođa
ovdehussan. Dat lea maiddái buoremus ovdehussan ávkkuhit servodaga
návccain buoremus vuogi mielde. Ovttalágan riekti ohppui,
sorjjasmeahttumit sosiála dahje etnalaš duogážis, ássanbáikkis ja
sohkabealis lea leamaš ja lea min servodaga vuođusteaddji
árvu. Oahppu ja dutkan adnojuvvojit norgga sámepolitihka oppalaš
gárgedeami mearkkašahtti oassin, ja dahket stealládaga ráđđehusa
politihkkii sámi veahkadaga hárrái. Ráđđehusa ovttasbarggu
(Sem-julggaštusa) politihkalaš vuođđolávdi dohkkeha sámiid
eamiálbmogin Norggas ja nanne ahte «lea áibbas mearrideaddjin
eamiálbmoga iešláhkái ahte sin eallinvuohki, kultuvra ja árvvut
sáhttet dolvojuvvot viidáseappot, seammás go iešláhki maiddái
gárgeduvvá ja nuppástuvvá áiggi mielde. Dasto lea eahpenjuolga
daddjojuvvon ahte ráđđehus áigu «doarjut sámi kultuvrra sámi
dutkanbirrasa nannemiin Romssa universiteahtas ja Sámi allaskuvllas
Guovdageainnus». Dieđáhusas čuovvoluvvo dát politihkalaš vuoruhus.
1.2 Vuođusdokumeanttat Dát dieđáhus vuođđuduvvá sámi servodaga
alit oahpu ja dutkama máinnašupmái guovtti almmolaš čielggadusas:
NOU 2000: 3 Sámi oahpaheaddjeoahppu - iešguđetlágán máhttovieruid
gaskkas (Nergård-lávdegotti čielggadus) ja NOU 2000: 14 Frihet med
ansvar - Om høyere utdanning og forskning i Norge (Luđolašvuohta
ovddasvástádusain - Alit oahpu ja dutkama birra Norggas)
(Mjøs-lávdegotti čielggadus). Dasto vuođđuduvvá guovtti
čielggadussii dutkama birra, Sámedikki čielggadussii 1996 ja Norgga
dutkanráđi čielggadussii 1998. Lassin bohtet eará dokumeanttat mat
gusket dán guovtti čielggadusa čuovvoleapmái, earret eará
St.meld.nr. 39 (1998-99) Forskning ved et tidsskille (Dutkan
áigeearus).  1.3 Nergård-lávdegotti árvalus Nergård-lávdegoddi
nammaduvvui departemeanttas ođđajagemánu 8. 1998 ja oaččui
viiddisis mandáhta mii eanaš čatnasuvai namalassii sámi
oahpaheaddjeohppui, muhto maiddái čuoggáide main lei viidát
geahččanvuohki alit oahpu ja dutkama hárrái oppalaččat. Lávdegoddi
bijai ovdan árvalusas čakčamánus 1999. Árvalus sáddejuvvui giđđat
2000 gulaskuddamii guoskevaš instánssaide sihke Norgii, Ruŧŧii ja
Supmii. Departemeanta oaččui 26
gulaskuddancealkámuša. Gulaskuddaninstánssat guorrasedje
váldosaččat Nergård-lávdegotti evttohusaide. Lávdegoddi lea
álggahettiin viidát máinnašan oahppohistorjjálaš dilálašvuođaid
deattastan dihtii mearkkašumi mii oahppovuogádagas oppalaččat lea
leamaš sámi servodagaid gárgeduvvamii. Erenoamážit lea deattuhuvvon
dárbu seailluhit ja ođđasisvirkkosmahttit sámi giela vuođusteaddji
ovdehussan sámi servodaga gárgedeapmái ovddasguvlui. Sámi
oahpaheaddjeoahppu lea biddjojuvvon ja máinnašuvvon dán
geahččanvuogi vuođul. Lávdegoddi lea buktán máŋga bienalaš
evttohusa gárgedeami ja gelbbolašvuođaloktema hárrái. Evttohusat
čatnasit namalassii sámi oahpaheaddjeohppui, muhto evttohusaid
guovdilis oasit gusket alit ohppui ja dutkamii
oppalaččat. Lávdegoddi lea earret eará evttohan: - Nannet sámi
dutkama dainna lágiin ahte ásahuvvojit máŋggat stipendiáhttavirggit
váldofága- ja doavttergrádadásis - Ásahit ráđđeaddi orgána
Sámediggái sámi alit oahpu ja dutkama várás - Hukset Sámi allaskuvlla
dieđalaš allaskuvlan - Álggahit IKT-fierpmádaga sámi ohppui mas Sámi
allaskuvla lea fágalaš buohtalasti - Álggahit lonohallanprográmma
nannen dihtii oktavuođa eará eamiálbmogiiguin. Evttohusat mat gusket
namalassii sámi oahpaheaddjeoahpu fágalaš sisdollui ja organiseremii,
oahpaheddjiid lasse- ja joatkkaohppui jna. máinnašuvvojit
stuorradiggedieđáhusas oahpaheaddjeoahpu birra, vrd. St.dieđ. nr. 16
(2001-2002) Om ny lærerutdanning Mangfold - krevende - relevant
(Ođđa oahpaheaddjeoahpu birra Máŋggadáfotvuohta - gáibideaddji -
čuožžovaš).  1.4 Mjøs-lávdegotti árvalus Mjøs-lávdegotti árvalus,
mii addojuvvui miessemánu 8. 2000, sisdoallá sierra kapihttala alit
oahpu ja dutkama birra sámi servodagas. Lávdegoddi lea váldán ovdan
máŋga seamma evttohusa mat ovddiduvvojedje Nergård-lávdegotti
árvalusas. Mii gusto dutkamii, de dorje lávdegoddi guovtti ovdalis
namahuvvon čielggadussii, Sámedikki čielggadussii ja mearrádussii
sámi dutkama birra ja Norgga dutkanráđi čielggadussii sámi dutkama
birra. Mjøs-lávdegoddi ovddidii čuovvovaš evttohusaid: - Berre
gárgeduvvot buohkanas sámegielat gelbbolašvuođabiras láhčin dihtii
vejolašvuođaid Sámi allaskuvlla gárgedit fápmuduvvon dieđalaš
allaskuvlan. Sámi dieđalaš allaskuvla berre oažžut
guovddášdoaibmaovddasavástádusa eará allaskuvllaid ektui main sámi
oahppu ja dutkan gávdno ja muđui dihto buohtalasti rolla sámi
dutkamis ja alit oahpus - Berre ceggejuvvot ráđđeaddi orgána mii
seammás dovdáha, albmanahttá ja álggaha ođđahutki doaimma sámi alit
oahpus ja dutkamis - Berre álggahuvvot 10-jagi prográmma sámi dutkama
huksemii ja gárgedeapmái - Berre álggahuvvot sámi dutkama etihkalaš
čuolmmaid orgána - Sámi allaskuvlla oahpahusgiella berre dábálaččat
leat sámegiella - Berre árvvoštallojuvvot cegget lonohallanprográmma
alit ohppui ja dutkamii sámiid ja eará eamiálbmogiid gaskii - Berre
álggahuvvot sierra diehtovuođđu sámi servodatdilálašvuođaid birra
Mjøs-lávdegotti árvalus lei ee. vuođusmateriálan St.dieđáhussii
nr. 27 (2000-2001) Gjør din plikt - krev din rett, kvalitetsreform av
høyere utdanning (Daga geatnegasvuođat - gáibit rievttát, alit oahpu
kvaliteahttaođastus). Deattuhuvvui ahte dán dieđáhusas galggai
leamen prinsihpalaš ja bajitdási mihtilmasvuohta vai politihkalaš
váldoválljejumit ja vuoruheamit bohtet oidnosii. Danne máŋga
bienalaččat evttohusa eai váldojuvvon ovdan. Mii gusto sámi ohppui,
de daddjojuvvui ahte departemeanta háliida viidát guorahallat sámi
oahpu ja dutkama sihke Sámi allaskuvllas ja eará iešguđet dási
institušuvnnain. Departemeanta celkkii ahte máhccá Stuorradiggái
dainna heivvolaš hámis. Stuorradikki gieđahaladettiin dahkkojuvvui
čuovvovaš mearrádus, vrd. Innst. S. nr. 337 (2001-2002) (Árvalus
Stuorradiggái nr. 337 2001-2002): Stuorradiggi bivdá Ráđđehusa
bidjat ovdan ášši sámi alit oahpu ja dutkama birra maŋimustá
jahkemolsumis 2001/2002.  1.5 Sámedikki cealkámuš árvalusaide
Sámediggái sáddejuvvojedje buot gulaskuddancealkámušat
Nergård-lávdegotti árvalussii. Sámediggi válljii geahččat
Nergård-lávdegotti čielggadusa sámi oahpaheaddjeoahpu birra ja
Mjøs-lávdegotti čielggadusa guoskevaš kapihttala ovtta olis, ja lea
addán cealkámuša mii vuođđuduvvá goappašiid dán
árvalussii. Sámediggi lea guorrasan goappašiid árvalusa
váldočuoggáide. Álggahettiin lea deattuhuvvon ahte sámi
oahpaheaddjeoahpu huksejupmi ii galgga gehččojuvvot bođuid daid
árjjain mat adnojuvvojit dárbbašlažžan alit oahppofálaldagaid ja
dutkama gárgedeapmái go geahččá sámi servodaga dárbbuid vuođul
muđui. Sámediggi lea dasto deattuhan ja evttohan ahte - čađahuvvo
sámi oahpahansuorggi buot dásiid ollislaš árvvoštallan - álggahuvvo
proseassa davviriikkalaš sámepolitihkalaš vuođu alde mii čielggada
earret eará sisdoalu ja ovddasvástádusjuogu bajit stivrejumi sámi alit
oahpu ja dutkama hárrái - ceggejuvvo sierra sámi fágaorgána mii
ekonomalaš rámmaid bokte bidjá vuđđosiid alit ohppui ja dutkamii -
gárgeduvvo oktasaš sámi oahpaheaddjeoahppu sihke davvi-, julev- ja
oarjelsámegillii - addojuvvo Sámediggái váldi mearridit rámmaplánaid
sámi oahpaheaddjeohppui (sihke ovdaskuvla-, dábálaš-,
fidnofágaoahpaheaddjeohppui ja pratihkalaš-pedagogalaš ohppui) -
gárgeduvvo sámi oahppo- ja IKT-fierpmádat mas buot sámi
oahppoinstitušuvnnat leat mielde - meroštallojuvvo čielgasit
ovddasvástádus- ja dahkamušjuohku guoskevaš alit
oahppoinstitušuvnnaid gaskkas - Sámi allaskuvllas lea bajit
ovddasvástádus sámi oahpaheaddjeoahpus - oahpahusgiella berre
dábálaččat leat sámegiella - Álggahuvvo 10 jagi bestenprográmma sámi
dutkamii. Dasto lea čujuhuvvon ahte biras Sámi Instituhtas ja Sámi
allaskuvllas dahká vejolašvuođaid hukset sámi universiteahta mii
sáhttá gártat stuorát fágabirasin mii sámi ollisvuođaoainnu
áimmahuššá, ja mas sámi gielas lea guovdilis dimenšuvdna dutkan- ja
gárgedanbarggus mii dahkkojuvvo.  1.6 Boahttevaš fágalaš váldejuohku
Stuorradiggi lea gieđahaladettiin St.dieđ. nr. 27 (2000-2001)
guorrasan dasa ahte institušuvnnat galget oažžut stuorát
luđolašvuođa sihke fágalaš, ekonomalaš ja organisatuvrralaš
gažaldagain, vrd. Innst. S.nr. 337 (2000-2001). Institušuvnnaid
fágalaš válddi hárrái lea mearriduvvon ahte stáhtalaš allaskuvllat
ieža galget oažžut válddi álggahit ja heaittihit fágaid, ávdnasiid
ja ávnnasjoavkkuid vuolit gráda dásis. Allaskuvllaide addojuvvo
maiddái váldi álggahit oahpuid alit dásis daid duovdagiid siskkabealde
main sáhttet addit doavttergráda, muhto váldi alit dásis muđui gal
ain galgá leat departemeanttas. Universiteahtaid váldi galgá
siskkildit oahpuid buot dásiin vuolit gráda rájes doavttergráda
rádjai. Dieđalaš allaskuvllaide galgá seamma váldi leat ráddjejuvvon
daid fágaduovdagiidda mat sáhttet guoskat allaskuvllaid rievddalmas
fágalaš doibmii. Evttohuvvon lea cegget alit oahpu iehčanas
fápmudan- ja árvvoštallanorgána. Orgánii addojuvvo váldi fápmudit
sihke institušuvnnaid ja iešguđetlágan oahppofálaldagaid maid
institušuvnnat addet. Ortnet mearkkaša ahte oahput maid
institušuvnnat leat juo álggahan, adnojuvvojit álggus juo
fápmuduvvon, ja ahte stáhtalaš oahppoinstitušuvnnat adnojuvvojit
fápmuduvvon fállat ođđa oahpuid maid ieža ožžot válddi
álggahit. Fápmudan- ja árvvoštallanorgána ceggen mearkkaša ahte
departemeantta váldi cegget oahpuid ráddjejuvvo vel eambbo dasgo
ovdehuvvo ahte fápmudanorgána dahká oahpu positiiva fágalaš
árvvoštallama ovdal go oahppu sáhttá álggahuvvot. Institušuvnna
stáhtusa nuppástuhttin ovdeha maiddái orgána positiiva fágalaš
árvvoštallama fágalaš eavttuid vuođul maid departemeanta
mearrideš. Mearrádusat fápmudan- ja árvvoštallanorgána birra
mearriduvvojit universiteahtta- ja allaskuvlalága
láhkavuđđosiin. Institušuvnnat leat nugo ovdalge rávvejuvvon
bálddalastit fágalaš doaimma ja ovttasbargat dan hárrái
riikkagottálaš fierpmádaga siskkabealde -
Norggafierpmádagas. Universiteahtta- ja allaskuvlaráđis ja dan vuolit
orgánain šaddá dán oktavuođas deaŧalaš bálddalasti doaibma. Dán
vuođul ii leat áigeguovdil dán dieđáhusas dahkat oaivila máŋgga
konkrehta evttohussii ođđa fágaid ceggema birra mat ležžet
ovdanbuktojuvvon institušuvnnaid doaibmaplánain, ja mat šaddet leat
institušuvnnaid boahttevaš váldeduovdaga siskkabealde. Álggahemiid
mat ovdehit ođđa resurssaid juolludeami, árvvoštallá departemeanta
dábálaš vuogi mielde jahkásaččat budjeahttaoktavuođas. Danne
ráddjejuvvo dán máinnašupmi duovdagiidda maid guoskevaš
institušuvnnaid dihtii lea erenoamáš mávssolaš oažžut
čielggaduvvot.  1.7 Ovddeš čielggadusat ja dieđáhusat dutkama
birra 1990-logu mielde bohte guokte čielggadusa sámi dutkama birra
St.meld. nr. 36 (1992-93) Forskning for fellesskapet (St.dieđ. nr. 36
(1992-93) Dutkan searvevuođa várás) ja St.dieđ. nr. 52 (1992-93)
Norgga sámepolitihka birra, mas Sámediggi ja Dutkanráđđi
bivdojuvvojit čielggadit sámi dutkama dilálašvuođaid. Sámedikki
čielggadus 1996 geahčada sámi dutkama ja dan organiserema
rámmaeavttuid. Ovddasvástádus sámi dutkamis lohkkojuvvo leamen
eahpečielggas ja hájelassii. Čielggadus evttoha sámi dutkanráđi,
mii galgá leat čađaheaddji ja ráđđeaddi orgána Sámediggái. Seammás
evttohuvvo nannet sámi dutkama dálá dutkanvuogádaga bokte. Čielggadus
guorahallá maiddái iešguđetlágan etihkalaš čuolbmabidjamiid mat
čatnasit sámi dutkamii. Gieđahaladettiin čielggadusa deattastii
Sámediggi ahte áiggi vuollái berrešii ceggejuvvot davviriikkalaš
sámi dutkanráđđi olles sámi ássanguovllu várás. Sámediggi doarju
maiddái čielggadusa go dat evttoha cegget sierra sámi orgána
etihkalaš čuolbmabidjamiid várás. Dutkanráđi čielggadus 1998
guorahallá diehtodárbbu, dutkanoahpu, fágalaš fokusduovdagiid ja
dutkanfáttáid. Čielggadus čujuha ahte - lea stuorra dárbu
gelbbolašvuođahuksemii ja bestemii sámi dutkamii - sámit fertejit
bestejuvvot buot dutkansurggiide - dárbbašuvvojit vásedin
doaibmabijut sámi dutkiohppui - sámegiella gártá sierra dimenšuvdnan
dutkamis - lea stuorra dárbu govdodahkii surggiin ja fáttáin -
fágaidgaskasašvuohta berre deattuhuvvot St.meld. nr. 39 (1998-99)
Forskning ved et tidsskille (St.dieđ. nr. 39 (1998-99) Dutkan
áigeearus) čujuhii čielggadusaide mat ledje dahkkojuvvon. Dieđáhus
deattuhii ahte eambbo sámit berrejit oažžut dutkigelbbolašvuođa,
ja ahte besten sámi dutkamii berre dáhpáhuvvat stuorát fágalaš girjju
siskkabealde go dál. Mii gustui sámi dutkama organiseremii, de
deattuhii dieđáhus vejolašvuođaid mat leat dálá dutkanvuogádagas,
earret eará vejolašvuođaid sámi dutkama ollislaččat gieđahallamii
Dutkanráđis ja lasihuvvon davviriikkalaš ovttasbargui. Dán lassin
deattastii dieđáhus ahte Sámediggi ieš sáhtii árvvoštallat iežas
dárbbu vuolit orgánii mii fuolahivččii dutkangažaldagain. Mii
gustui evttohussii sierra sámi orgána birra etihkalaš
čuolbmabidjamiid várás, de čujuhii dieđáhus riikkagottálaš
etihkalaš doaibmagottiide, mat maiddái fuolahit sámi
gažaldagain. Dieđáhus oaivvildii muđui ahte orru dárbbašuvvomin
dutkioahpaheapmi sámi ávdnasiin, mii earret eará sáhttá deattuhit sámi
dutkama etihkalaš čuolbmabidjamiid, ja miellaseappot leat
organiserejuvvon davviriikkalaš vuođu alde. Stuorradiggi guorrasii
dieđáhusa oainnuide sámi dutkama hárrái.  2 Oktiigeassu Kapihtal 1
addá vuođusdokumeanttaid oppalašgeahčaldaga, maidda dieđáhus
vuođđuduvvá, NOU 2000: 3 Sámi oahpaheaddjeoahppu - iešguđetlágán
máhttovieruid gaskkas (Nergård-lávdegotti čielggadus) ja NOU Frihet
med ansvar - om høyere utdanning og forskning i Norge (Luđolašvuohta
ovddasvástádusain - alit oahpu ja dutkama birra Norggas)
(Mjøs-lávdegotti čielggadus). Sámedikki gulaskuddancealkámuš dáid
čielggadusaide adnojuvvo deaŧalaš dán oktavuođas ja lea danne
vásedin máinnašuvvon. Viidáseappot lea čilgejuvvon dieđáhusa dihto
ráddjehusa birra dahkamis oaivila evttohusaide mat šaddet
institušuvnnaid iežaset válddi vuollásažžan maŋŋá go
Stuorradiggi lea gieđahallan St.dieđ. nr. 27 (2000-2001) ja
mearridan stuorát institušuvnnalaš autonomiija. Dieđáhus
vuođđuduvvá viidáseappot guovtti čielggadussii dutkama birra,
Sámedikki čielggadus 1996 ja Norgga dutkanráđi čielggadus 1998,
lassin dokumeanttaide mat gusket dáid čuovvoleapmái, earret eará
St.meld. nr. 39 (1998-99) Forskning ved et tidsskille (Dutkan
áigeearus). Kapihtal 3 čilge sámi veahkadaga iešguđetlágan
dilálašvuođaid birra nugo sámegiela lávddu ja geavaheami,
geatnegahtti riikkagottálaš ja riikkaidgaskasaš vuoigatvuođaid ja
Sámedikki rolla eiseválddiid ráđđeaddi orgánan ja veahkadaga
jietnaguoddin. Kapihtal 4 válddaha alit oahppoinstitušuvnnaid dálá
doaimmaid mat leat erenoamáš čuožžovaččat dán
oktavuođas. Erenoamážit leat máinnašuvvon institušuvnnat main lea
vásedin ovddasvástádus addit alit oahpu sámi veahkadahkii oktan
gullevaš dutkamiin. Kapihtal 5 čilge sámi bestenvuđđosa alit
ohppui. Lohkomateriála čájeha ee. negatiiva oahppilohkogárgeduvvama
dan guovtti sámi joatkkaskuvllas Kárášjogas ja Guovdageainnus, mii
almmatge orru veajihuvvomin dainna go oahppit geat válljejit sámegiela
fylkkagielddalaš joatkkaskuvllain lasket. Vásedin bestendoaibmabijut
mat geavahuvvojit sisaválddedettiin muhtun universiteahtaide ja
allaskuvllaide, čilgejuvvojit. Kapihtal 6 válddaha sámi dutkama
oppalaš dili, ja deattuha erenoamážit Norgga dutkanráđi
doaimma. Departemeanttaid ovddasvástádus gelbbolašvuođahuksemis
dutkama vuolggahemiin ja ruhtademiin iežaset suorggi siskkabealde
máinnašuvvo, ja dálá doaibmi dutkanprojeavttaid ovdamearkkat
albmaduvvojit. Kapihtal 7 čilge davviriikkalaš ovttasbarggu
oppalaččat dán duovdagis, ja deattuha namalassii Sámi Instituhta
doaimma máinnašumi, ja Kapihtal 8 fas siskkilda iešguđetlágan
orgánaid mat leat álggahuvvon ovddidit riikkaidgaskasaš dutkama
ovttasbarggu eamiálbmotgažaldagaid birra. Kapihtal 9 sisdoallá
ulbmiliid ja doaibmabijuid maid ráđđehus áigu doarjut oassin
boahttevaš gárgedeamis. Ráđđehusa juksanmearrin lea nannet sámi
oahpu ja dutkama oppalaččat, lasihit sámi studeanttaid bestema ja
addit lasihuvvon diehtovuđđosa sámi servodatdilálašvuođaid ja sámi
kultuvrra birra oassin ollislaš gelbbolašvuođahuksemis. Evttohuvvon
doaibmabijut čuvvot ráđđehusa ovttasbarggu (Sem-julggaštusa)
politihkalaš vuođđolávddi, mii sámiid dohkkehemiin eamiálbmogin,
njuolga dadjá ahte ráđđehus áigu doarjut sámi kultuvrra dan bokte
ahte nanne Romssa universiteahta sámi dutkanbirrasa ja Sámi
allaskuvlla Guovdageainnus. Ráđđehusa politihkalaš juksanmeriid
čuovvoleami dihtii leat evttohuvvon čuovvovaš doaibmabijut: -
Ráđđehus deattuha ahte ovttasbargu oahppo- ja dutkandoaimmaheaddji
institušuvnnaid gaskkas nannejuvvo ja áigu dahkat álgaga čađahit
čielggadanbarggu mii čatnasa dan golmma institušuvdnii Sámi
allaskuvlii, Sámi Instituhttii ja Romssa universitehttii, mii galgá
árvvoštallat iešguđetlágan organisatuvrralaš rámmaid fágalaš
ovttasbargui, dán vuolde maiddái hálddahuslaš
ovttasorganiserenvugiid. - Romssa universitehttii biddjojuvvo
riikkagottálaš ovddasvástádus eamiálbmogiidda guoski dutkamis, oahpus
ja gaskkusteamis, maiddái sámegielas. - Oassin ráđđehusa dutkama
oppalaš lasihanplánas oažžu Romssa universiteahtta juolluduvvot
bestenvirggiid mat leat bealljemerkejuvvon sámiguoski
fágaduovdagiidda. Dutkioahppu dáid fágaduovdagiin šaddá opparat
guovdilis dahkamuššan universitehttii. - Dábálaš
budjeahttajuolludeamis áigu departemeanta árvvoštallat addit Romssa
universitehttii ruđaid doibmiibidjat institušuvnna sámi oahpu ja
dutkama strategiijaplána. - Ráđđehus áigu doarjut ahte Sámi
allaskuvla oažžu riikkagottálaš ovddasvástádusa áimmahuššat ja
gárgedit sámegiela dieđafágan. Allaskuvlla fágabiras nannejuvvo
ruđaid juolludemiin stipendiáhttavirggiide ja professor
II-virggiide. Ulbmilin lea nannet birrasa vai sámegiella galgá sáhttit
álggahuvvot alit dásis (mastergrádan) mii lea vuođusin sáhttit
juolludit doavttergráda. - Sámi allaskuvlla fágabiras galgá
nannejuvvot dainna ulbmiliin ahte sámi duodji sáhttá álggahuvvot alit
dásis allaskuvlii. Deattuhuvvo ahte ovttasbargu Oslo allaskuvllain
jotkojuvvo, muhto duoji váldofága gal hámolaččat heaittihuvvo Oslo
allaskuvllas. - Ráđđehus áigu doarjut dihto fágalaš viiddideami
Sámi allaskuvllas, ovdamearkka dihtii modulaiguin luonddu- ja
valljodatvárrehálddaheamis ja muhtun servodatfágain. - Ráđđehus
doarju ahte Sámi allaskuvla nannejuvvo nu ahte allaskuvlla stáhtus
sáhttá nuppástuhttojuvvot dieđalaš allaskuvlan. Ovdehuvvo ahte
stáhtusa nuppástuhttinohcamušaid dábálaš meannudanvuohki
čuvvojuvvo. Dat mearkkaša ahte Sámi allaskuvlla ohcamuša ferte vuos
fápmudanorgána gieđahallat mii árvvoštallá adnojuvvojitgo fágalaš
eavttut devdojuvvon. - Sámi allaskuvla ferte vuoruhit doaibmabijuid
mat lasihit studeantabestema. Institušuvdna oažžu juolluduvvot
liigeruđaid máksit goluid hálddahuslaš virgái mii earret eará pláne
ja doaimmaha árjjálaš bestenbarggu. - Mánáid- ja bearašdepartemeanta
áigu ovttasbarggus Sámedikkiin čielggadit gažaldaga vásedin
stipeanddas studeanttaide geat váldet ovdaskuvlaoahpaheaddjeoahpu Sámi
allaskuvllas. - Budejju allaskuvllas galgá ain leat riikkagottálaš
ovddasvástádus julevsámi gielas ja kultuvrras oassin
oahpaheaddjeoahpus. Departemeanta áigu árvvoštallat dárbbu juolludit
liigeruđaid mat čatnasit allaskuvlla ovddasvástádusduovdagii. -
Davvi-Trøndelága allaskuvllas galgá ain leat riikkagottálaš
ovddasvástádus oarjelsámi gielas ja kultuvrras oassin
oahpaheaddjeoahpus. Departemeanta áigu árvvoštallat dárbbu juolludit
liigeruđaid mat čatnasit allaskuvlla ovddasvástádusduovdagii. -
Ráđđehus áigu budjeahttaoktavuođas čuovvolit álggahuvvon
kvaliteahttagárgedanprojeavtta sámi joatkkaoahpahusas gárgedan dihtii
sámi joatkkaskuvllaid fágalaš gelbbolašvuođa ja váfistan dihtii
dohkálaš resursaávkkástallama. Dan guovtti sámi joatkkaskuvlla
hálddahuslaš čatnasupmi árvvoštallojuvvo maŋŋá go nammaduvvon
bargojoavku lea addán cealkámuša. - Ráđđehus áigu ovttasráđiid
Sámedikkiin árvvoštallat ulbmillaš ortnegiid arvvosmahttit eambbo
sámiid ohcat joatkkaoahpahussii. - Sámi studeanttaid sisaváldima
earreortnet alit ohppui sáhttá dárbu mielde viiddiduvvot, ja oktasaš
eavttut sisaváldimii earreortnegiid bokte galget ráhkaduvvot. -
Sámediggi oažžu válddi mearridit rámmaplánaid erenoamáš sámi
fágaide nugo sámegillii ja duodjái oahpaheaddjeoahpus. Rámmaplánaid
eará fágaide mearrida departemeanta nugo ovdalge, muhto Sámediggi
oažžu vejolašvuođa addit ráđiid dáid fágaid sámi geahččanvuogi
birra. - Mánáid- ja bearašdepartemeanta áigu árvvoštallat guđe
láhkai Sámediggi sáhttá oažžut stuorát váikkuhanfámu mánáidgárddi
rámmaplána vejolaš ođđa veršuvnna hábmemii. - Ráđđehus áigu
St.dieđáhusas nr. 1 (2002-2003) máhccat áššái Sámi allaskuvlla ja
Sámi Instituhta je. oktiisajusteamis. - Ráđđehus áigu buohkanas
juolludusaid siskkabealde mat addojuvvojit Norgga dutkanráđi atnui,
nannet Dutkanráđi sámi dutkama prográmma, deattuhemiin
guhkesáiggečuolbmabidjamiid. - Ráđđehus áigu nannet bestema sámi
dutkamii. Nannen boahtá osohahkii Dutkanráđi bokte, osohahkii
bestenvirggiid juolludemiin guoskevaš institušuvnnaid budjeahtaid
bokte. - Ráđđehus áigu dahkat álgaga ságaškuššat lagat
davvirikkalaš ovttasbarggu sámi dutkama organiserema várás. -
Ráđđehus áigu fuolahit ahte eamiálbmotfierpmádat
jotkojuvvo. Boahttevaš organiseren ferte árvvoštallojuvvot
dárkileappot. - Ráđđehus áigu doarjut ahte addojuvvo doarjja
lonohallat dutkiid ja váldofágastudeanttaid nannen dihtii oktavuođa
eará eamiálbmogiiguin. Doarjaga sturrodat ferte árvvoštallojuvvot
dárkileappot. - Ráđđehus áigu dahkat álgaga bargagoahtit lágidit
sámi dilálašvuođaid álgovuolggalaš ja vuođusdieđuid
vuođđoulbmillaš organiserema vai dieđut sáhttet dahkkojuvvot
dábuhahttin oppalaš servodatplánemii ja
dutkanulbmiliidda. Organiseren ja ruhtadeapmi ferte árvvoštallojuvvot
dárkileappot. Kapihtal 10 válddaha ekonomalaš čuvvosiid mat leat
doaibmabijuin mat evttohuvvojit dieđáhusas. Evttohuvvon
vuoruhandoaibmabijut galget eanaš gehččojuvvot ovtta olis
ráđđehusa dutkama oppalaš lasihanplánain, ja leat boahttevaš
jagiid budjeahttarámmaid duohken. Doaibmabidjoevttohusat eai
navdojuvvo mielddisbuktit hálddahuslaš čuvvosiid. Evttohuvvon
čielggadus fágalaš ovttasbarggu gárgedeapmái guoski
organisatuvrralaš rámmaid birra mielddisbuktá áiggi vuollái
hálddahuslaš čuvvosiid.  3 Sámi veahkadat - giella ja vuoigatvuođat
3.1 Sámi giella - lávdu ja geavaheapmi Olles sámi ássanguovllus, nappo
Norggas, Ruoŧas, Suomas ja Ruoššas, rehkenastojuvvojit ássat sullii
50 000 sápmelačča, meroštallojuvvon dovdomearkkaid mielde nugo
giella, etnalaš ja kultuvrralaš gullevašvuohta dahje ealáhusláhki
árbevirolaš sámi ealáhusain. Birrasiid bealli buot sámiin ássá
Norggas. Iešguđetlágan giella- ja suopmanráját mannet riikkarájáid
rastá. Maiddái iešguđet našuvnnalašstáhta siskkabealde gávdnojit
giella- ja suopmanearut. Árbevirolaččat rehkenastojuvvojit gávdnot
golbma váldosuopmana, guovddášsámegiella mii fas juhkkojuvvo
davvisámegiellan ja julevsámegiellan, ja oarjelsámegiella ja
nuortasámegiella. Nuortasámegiela sárdnot dán áigái eanaš ruošša-
ja suomabealde. Olles dálá sámi ássanguovllus lea sámi veahkadat
unnitlogus earret muhtun vuotnaguovlluin Davvi-Norggas,
Sis-Finnmárkkus, ja davimus gielddain Ruoŧas ja Suomas, gos leat
eanetlogus. Sihke oarjelsámegiella ja nuortasámegiella gártet hui uhca
giellabirasin Norggas, dan botta go julevsámegiella lea veahá
gievrrat. Davvisámi giellaguovlu lea čielgasit
stuorámus. Guovdageainnu ja Kárášjoga gielddas lea sámi veahkadat
stuorra eanetlogus. Danne dát guokte gieldda sierranit eanaš eará
sámi guovlluin Norggas ja gártet davvisámegiela
čoahkášguovlun. Guorahallama mielde man Sámi giellaráđđi dagai
riikka sámi giellaguovlluin, rehkenastojuvvo ahte leat sullii 25 000
olbmo geat leat sámegielagat dan áddejumis ahte máhttet čuovvut
sártnodeami sámegillii, ja 53 proseantta sámegielagiin máhttet sihke
lohkat, čállit ja hállat sámegiela. Dát máksá ahte badjel 10 000
sámegielaga eai máhte lohkat ja čállit sámegiela. Muhtun guovlluin
gos sámegiella lea rašis dilis, leat ceggejuvvon sámi
giellaguovddážat. Dál leat njeallje diekkár guovddáža, Porsáŋggus,
Gáivuonas, Evenáššis ja Divtasvuonas. Golbma vuostaš namahuvvon
leat gielddalaš guovddážat, ja Árran giella- ja oahppoguovddáš
Divtasvuonas lea organiserejuvvon vuođđudussan. Giellaguovddážiid
dahkamuššan lea áimmahuššat ja gárgedit sámi giela iešguđet
guovllus ja dan bokte doaibmat kulturguoddin.  3.2 Riikkagottálaš ja
riikkaidgaskasaš vuoigatvuođat Norgga eiseválddit leat álbmotrievtti
ja riikkagottálaš rievtti bokte geatnegahttojuvvon láhčit
dilálašvuođaid nu ahte sámi veahkadat galgá sáhttit seailluhit ja
gárgedit sámi giela, kultuvrra ja servodateallima. Dákkár
geatnegasvuođat leat ee. mearriduvvon lágas geassemánu 12. 1987
nr. 56 (sámeláhka). Dát prinsihppa nannejuvvui maiddái vuođđolága
bokte 1988s nu ahte Stuorradiggi mearridii čuovvovaš lasáhusa
Vuođđoláhkii (§ 110 a): Stáhta eiseválddit leat geatnegahttojuvvon
láhčit dilálašvuođaid nu ahte sámi álbmotjoavku sáhttá seailluhit
ja ovddidit iežas giela, kultuvrra ja servodateallima. Sámeláhka
nuppástuhttojuvvui maŋimusat 1990s, ja ođđa kapihtal sámi giela
birra mearriduvvui. Dáinna sámelága lasáhusain lea nannejuvvon ahte
sámegiella ja dárogiella leat ovttaárvosaččat dihto áššeduovdagiid
ja dárkileappot geográfalaččat meroštallojuvvon ja ráddjejuvvon
guovlluin (hálddahanguovlluin). Guhtta namahuvvon gieldda leat
mearriduvvon sámi giela hálddahanguovlun, vihtta Finnmárkkus ja okta
Romssas. Dát mearkkaša earret eará ahte báikkálaš orgánat dáid
gielddain fertejit vástidit čálalaš jearaldagaid seamma gillii, ja
láhkaásahusat, almmolaš dieđáhusat ja skovit jna. mat namalassii
gusket dahje leat oaivvilduvvon olles dahje osiide sámi veahkadagas,
fertejit gávdnot sihke dárogillii ja sámegillii. Báikkálaš almmolaš
orgánat dáid gielddain leat dáinna lágiin rávvejuvvon doaibmat
guovttegielagin. Seammás oaččui vuođđoskuvlaláhka lasáhusa (§ 40
a) mii attii mearrádusaid vuoigatvuođaid birra oažžut sámegiela
oahpaheami. Láhka geassemánu 17. 1998 nr. 61 vuođđoskuvlla ja
joatkkaoahpahusa birra (oahpahusláhka) addá dálá mearrádusaid rievtti
birra oahpaheapmái sámegielas ja sámegillii. Oktagaslaš riekti
sámegiela oahpaheapmái gusto dárkilet njuolggadusaid mielde sámi
ohppiide miehtá riikka sihke vuođđoskuvllas ja
joatkkaoahpahusas. Sámi guovlluin sáhttá gielda addit láhkaásahusa das
ahte buohkat vuođđoskuvlaagis galget oažžut sámegiela
oahpaheami. Norga lea guorrasan máŋgga riikkaidgaskasaš
konvenšuvdnii main lea mearkkašupmi eamiálbmogiid
riektedillái. Čujuhuvvo namalassii ON-konvenšuvdnii 1966 siviila ja
politihkalaš vuoigatvuođaid birra, Eurohparáđi lihttui guovllu-
dahje veahádatgielaid birra 1992 ja ILO-soahpamuššii nr. 169 1989
eamiálbmogiid ja čearddalaš álbmogiid birra iešstivrejeaddji
stáhtain. Vuosttasin namahuvvon konvenšuvnna artihkal 27, mii earret
eará lei Vuođđolága § 110 a vuolis, suddje etnalaš, oskkoldatlaš
dahje gielalaš veahádagaid miellahttoriikkain. Mearrádus ii gusto
dušše eamiálbmogiidda, muhto oppalaččat veahádatjoavkkuide mat
leat namahuvvon. Norgga dilálašvuođain lea dán mearrádusas
mearkkašupmi sámi álbmotjovkui ja sin kultuvrra ja giela
suddjemii. Mearrádus lea laktojuvvon láhkii miessemánu 21. 1999 nr. 30
olmmošvuoigatvuođaid dili nannema birra (olmmošvuoigatvuođaláhka)
ja gusto dainna njuolga norgga láhkan. ILO-soahpamušas nr. 169
eamiálbmogiid ja čearddalaš álbmogiid birra lea ulbmilin láhčit
dilálašvuođaid eamiálbmogiid iešlági, ja maiddái kultuvrra, giela
ja luondduvuđđosa, seailluheapmái ja gárgedeapmái. Dat sisdoallá
njuolggadusaid eiseválddiid geatnegasvuođa birra mearridit
doaibmabijuid doarjun dihtii dán barggu ja njuolggadusaid
eamiálbmogiid searvideami birra mearridanproseassaide mat gusket
sidjiide. Sámit dohkkehuvvojit eamiálbmogin Norggas. ILO-soahpamuš
dahká deaŧalaš oasi norgga sámepolitihka prinsihpalaš vuđđosis mii
lea rievttálaččat čadni dokumeanta mii gusto njuolga eamiálbmogiid
suddjemii.  3.3 Sámedikki rolla Sámediggi ásahuvvui 1989s sámelága
mielde iehčanas álbmotválljen orgánan sámelága mielde. Dat galgá leat
ráđđeaddi orgánan eiseválddiide buot áššiin mat gusket sámi
veahkadahkii ja lea dainna orgána mii lea sámi veahkadaga
jietnaguoddi. Sámediggi lea bargosis bidjan oppalaš juksanmearrin
váfistit «kultuvrralaš jotkkolašvuođa sámiid stáhtusa ja
vuoigatvuođaid vuođul álbmogin ja eamiálbmogin». Oahppoduovdagii lea
Sámediggi hámuhan juksanmeari ná: «Alla dássi sámiid gelbbolašvuođas
ja dohkálaš dieđut sámi dilálašvuođaid birra servodaga ektui
muđui.» Sámediggi lea albmanahttán gudneáŋgirvuohtan ja
juksanmearrin gárgedit gievrras sámi oahppo-, dutkan- ja fágabirrasiid
ja gárgedit institušuvnnaid mat dutket sámi dilálašvuođaid. Bajit
juksanmearrin lea mearriduvvon ahte Sámediggái galgá ceahkkálagaid
addojuvvot stuorát váikkuhanfápmu áššiin mat namalassii mearkkašit
ja gusket sámi veahkadahkii. Oassin dás lea earret eará addojuvvon
Sámediggái lága suoidnemánu 17. 1998 nr. 61 vuođđoskuvlla ja
joatkkaoahpahusa birra (oahpahusláhka) láhkavuđđosiin váldi
mearridit sámegiela oahppoplána sihke vuođđoskuvlii ja
joatkkaoahpahussii, ja erenoamáš sámi fágaide (duodji ja boazodoallu)
joatkkaoahpahusas viidodat- ja resursarámmaid siskkabealde maid
departemeanta mearrida. Sámediggi ráhkada oahppoplánaevttohusaid eará
fágaide mat leat vuođđoskuvllas, maid departemeanta mearrida. Válddi
sirdin Sámediggái maiddái alit oahpu hárrái máinnašuvvo kapihttalis
8.  4 Universiteahtaid ja allaskuvllaid doaibma 4.1 Álggahus Máŋgga
institušuvdnii lea biddjojuvvon ovddasvástádus addit alit oahpu ja
čađahit dutkandoaimma mii lea oaivvilduvvon sámi veahkadahkii. Oslo
universiteahtas lea ain govdes fágaprofiilla geažil guovdilis rolla
oahppoinstitušuvdnan olles riikii, maiddái veahkadaga sámi
oassái. Ođđa, lávdaduvvon institušuvnnaid ceggemiin lea almmatge
ovddasvástádus eambbo juhkkojuvvon. Romssa universiteahtas lea dál
viidámus doaibma dán duovdagis, ja Sámi allaskuvlii lea fas
biddjojuvvon riikkagottálaš ovddasvástádus sámi
oahpaheaddjeoahpus. Maiddái Budejju, Davvi-Trøndelága ja Finnmárkku
allaskuvllas leat oahppofálaldagat mat namalassii leat jurddašuvvon
sámi studeanttaide. Muhtun eará institušuvnnat leat maiddái addán
oahppofálaldagaid sámiguoski fágain, juogo iehčanassii dahje máŋgga
institušuvnna ovttabarggu bokte.  4.2 Romssa universiteahtta Romssa
universiteahtas lea álggaheami rájes 1972s leamaš bajit juksanmearrin
láhčit dilálašvuođaid ohppui ja dutkamii sihke dáža ja sámi
servodaga váste. Čielggadusain mat ledje universiteahta vuođđudeami
vuođđun albmanahttojuvvui ahte Romssa universiteahtta berrii
oažžut váldoovddasvástádusa sámi giela ja kultuvrra oahpahusas ja
dutkamis. Ollásuvvui ahte máŋggafágalaš dutkan ferte viidáset
gárgeduvvot riikkaoasi dálá fágaárbevieruid olis, dasgo fertii atnit
deastta erenoamáš geatnegasvuođain mat ledje sámi giela, kultuvrra
ja servodateallima hárrái. Romssa Musea fágabiras, okta riikka
boarráseamos dieđalaš institušuvdna, ovdandollojuvvui dán
oktavuođas erenoamážit.  4.2.1 Oahppu 1980-logu álggus lei njealji
fágabirrasii biddjojuvvon erenoamáš ovddasvástádus sámi oahpahusas,
dutkamis, gaskkusteamis ja kulturmuitosuodjalusas: Gielaid ja
girjjálašvuođa instituhta Sámegiela ossodat, Servodatdiehtagiid
instituhta Historjáossodat, Servodatdiehtagiid instituhta Sámi
dutkamiid/etnalaš gaskavuođaid dutkanjoavku, Dávvirvuorkádiehtaga
instituhta Sámi-etnográfalaš ossodat. Maŋŋelis leat seamma fáttát
ovttaiduhttojuvvon oahpahussii ja dutkamii maiddái fágaduovdagiidda
eará instituhtaide nugo arkeologiija, filosofiija, servodatplánen ja
báikkálašservodatplánen, stáhtadieđa, sosiologiija, pedagogihkka ja
oskkoldatdieđa. Maiddái eará ovttadagain leat fáttát oahpahusas ja
dutkamis main leat eksplisihtta sámi čuolbmabidjamat, sihke
Juridihkalaš, Medisiinnalaš ja Matemahtalaš-luonddudieđalaš
fakultehtas. Áigodagas 1983-2002 leat buvttaduvvon oktiibuot 23
doavttergrádanákkosgirjji humanioras, servodatdiehtagis,
luonddudiehtagis ja lágas main lea sámi ja/dahje
eamiálbmottematihkka. Romssa universiteahtas lea leamaš guovdilis
rolla sámi giela ja kultuvrra gárgedanbarggus. Universiteahtta lea dál
áidna institušuvdna riikkas mas sámi giella ja girjjálašvuohta lea
ásahuvvon vuođđodási rájes gitta bajimus dási rádjai, vuođđofágan,
gaskafágan, váldofágan ja doavttergrádan. Lagabui 200 loahppaiskosa
leat čađahuvvon sámegielas vuolit dásis (vuođđofága- ja
gaskafágaloahppaiskkus), ja oktiibuot 11 kandidáhta lea čađahan
loahpalaš váldofágaloahppaiskosa. Okta kandidáhtta, gii lea
vuosttasin riikkas, lea čađahan julevsámegiela
váldofágaloahppaiskosa. Universiteahtas lea dainna leamaš
mearrideaddji rolla sámegielat gelbbolašvuođa huksemis maŋimuš
logi jagis. Čađahuvvon loahppaiskosiid lohku sámegielas oktiibuot
boahtá ovdan tabeallas 4.1.  Tabealla 4.1 Čađahuvvon loahppaiskosat
sámi gielas ja girjjálašvuođas 1974-2001: Fágaloahppaiskosat
Loahppaiskosiid lohku Vuođđofága (goappašiid suorggis/giella ja
girjjálašvuohta, 20 čuoggá) 60 Vuođđofága (juoppágoappá suorggis,
10 čuoggá) 24 Gaskafága (goappašiid suorggis, 10 čuoggá) 77
Gaskafága (juoppágoappá suorggis, 5 čuoggá) 18 Váldofága 11 Gáldu:
Romssa universiteahtta 4.2.2 Sámi dutkamiid guovddáš Romssa
universiteahtta lea sámi dutkama guovddášbáiki, ja das lea
riikkagottálaš ovddasvástádus dán suorggis. Dáppe dat lea sámi
dutkamis stuorámus govdodat, ja universiteahtta addá dutkioahpu
iešguđetlágan fágaduovdagiin main leat sámiguoski ávdnasat. Sámi
dutkamiid guovddáš ceggejuvvui 1990s bajit juksanmeriin ovddidit
oahpahusa ja dutkama sámi dilálašvuođaid birra Romssa
universiteahtas. Guovddážis lea ee. dahkamuššan bálddalastit
universiteahta doaimma dán duovdagis, arvvosmahttit ovttasbargui
fágarájáid rastá ja nannet bestema sámi dutkamii. Das lea maiddái
dahkamuššan dieđihit ja ovddidit oktavuođa riikkagottálaččat ja
riikkaidgaskasaččat sámi dilálašvuođaid hárrái. Sámi dutkamiid
guovddáš almmuha juohke jagi ruđaid čađahit projeavttaid main lea
sámi dahje sámiguoski fáddá maid universiteahta studeanttat ja dutkit
sáhttet ohcat, ja hálddaha mátkedoarjjaortnega sámi váldofága- ja
doavttergrádastudeanttaide. Dáinna doarjagiin sáhttet sámi studeanttat
vuolgit eará eamiálbmotuniversiteahtaide ja lohkat ovtta
lohkanbaji. Guovddáš lea iehčanas ovttadat mii lea universiteahta
stivrra vuollásaš. Dat doaimmaha viiddisis riikkaidgaskasaš
ovttasbarggu eamiálbmotdutkamis (vrd. kap. 8). Áiggi vuollái leat
plánat dahkat Sámi dutkamiid guovddáža oppalaš eamiálbmotdutkama
guovddážin. Oktiibuot 32 stipendiáhttavirggi universiteahtas sáhttet
lohkkojuvvot čadnojuvvon sámi- ja eamiálbmotguoski dutkamii
stipendiáhtaid doavttergrádaprojeavttaid temáhtalaš meroštallama
mielde. Dušše moadde virggi leat juolludeamis bealljemerkejuvvon
sámi dutkamii; ee. lea Oahpahus- ja dutkandepartemeanta dieinna lágiin
bealljemerken guokte virggi mat juolluduvvojedje 2001s. Virggit leat
osohahkii ruhtaduvvon universiteahta budjeahta bokte, osohahkii Norgga
dutkanráđi ja osohahkii olggut gálduid bokte. Oppalašgeahčaldat mii
čájeha stipendiáhttavirggiid juhkkojuvvon fágaduovdagiidda ja albmada
ruhtadangáldu, boahtá ovdan tabeallas 4.2.  Tabealla 4.2
Stipendiáhttavirggit mat leat čadnojuvvon sámi- ja eamiálbmotguoski
projeavttaide juhkkojuvvon fakultehtaid ja ruhtadangálduid mielde:
Fakultehta Virggiid lohku Ruhtadeapmi Juridihkalaš fakultehta 2
Romssa universiteahtta (RU) Medisiinnalaš fakultehta 8 RU(4)
Boazodoalu Ovdánahttinfoanda (2) oassálas ruhtadeapmi,
Dearvvasvuođadepartemeanta (1), Psykalaš dearvvasvuođa ráđđi
j.s. (1) Matemáhtalaš-luonddudieđalaš fakultehta 1 Norgga
dutkanráđđi (NDR) Sámi dutkamiid guovddáš 1 RU Servodatdieđalaš
fakultehta 14 NDR (9), RU (4), NoRFA (1) Humanisttalaš fakultehta 5
RU Romssa musea 1 RU Gáldu: Romssa universiteahtta 4.2.3 Sámi
dearvvasvuođadutkama guovddáš Sámi dearvvasvuođadutkama guovddáš
ceggejuvvui 2001s Sosiála- ja dearvvasvuođadepartemeantta
ruhtademiin. Vuosttas jagi juolluduvvojedje 2,1 milj. kr guovddáža
doibmii. Guovddáš lea čadnojuvvon Servodatmedisiinna instituhttii,
Romssa universitehttii, ja galgá bargat dearvvasvuođa ja birgenlági
dutkamiin guovlluin gos sámit ásset. Plánejuvvon lea ahte váldodoassi
dutkandoaimmas galgá biddjojuvvot Kárášjohkii.  4.3 Sámi allaskuvla
Sámi allaskuvla ceggejuvvui hámolaččat ođđajagemánu 1. 1989, ja
bođii dábálaš doibmii seamma čavčča. Allaskuvla lei Finnmárkku
guovlluallaskuvlastivrra vuollásaš borgemánu 1. 1994 rádjai, goas
guovlluallaskuvlastivrrat heaittihuvvojedje ja stáhtalaš allaskuvllat
ođđasisorganiserejuvvojedje iehčanas stáhtalaš allaskuvlan. Sámi
allaskuvla lea studeantamihttologuinis 165 ja sullii 60 virgehasainis
uhcimus stáhtalaš alit oahppoinstitušuvdna Norggas. Allaskuvllas lea
álggaheami rájes erenoamáš ovddasvástádus áimmahuššat sámi
oahppodárbbuid. Allaskuvllas lea davvisámegiella oahpahus- ja
hálddahusgiellan. Dat lea áidna alit oahppoinstitušuvdna Norggas mii
geavaha sámegiela beaivválaš doaimmas sihke hálddahusas ja oahpahusas
ja dutkamis.  4.3.1 Oahppu Allaskuvllas lea álggaheami rájes leamaš
váldoovddasvástádus sámi oahpaheaddjeoahpus. Dákkár oahppu lea
adnojuvvon guovdilis gaskaoapmin váfistit sámi guovlluide bures
gelbbolaš bargiid mánáidgárdesuorgái ja skuvlalágádussii geain lea
vuođus sámi kultuvrras. Allaskuvla oaččui 1995s sámi
oahpaheaddjeoahpu guovddášdoaibmaovddasvástádusa ja dainna
riikkagottálaš ovddasvástádusa viidásetgárgedit sámi
oahpaheaddjeoahpu ja ovttasbargofierpmádaga eará fágabirrasiiguin
riikkagottálaččat ja riikkaidgaskasaččat. Allaskuvllas lea dán
oktavuođas leamaš buohtalasti ovddasvástádus oarjelsámegielas mii
lea Davvi-Trøndelágas allaskuvllas ja julevsámegielas mii lea Budejju
allaskuvllas. Allaskuvla lea gárgedan máŋga oahppofálaldaga mat leat
erenoamážit heivehuvvon sámi studeanttaide ja mat sáhttet juogo
váldojuvvot oassin oahpaheaddjeoahpus dahje lasseoahppun
oahpaheddjiide dahje earáide geain lea iešguđetlágan
duogáš. Allaskuvllas leat dál dákkár oahppofálaldagat: - sámegiella -
guovttegielatvuođapedagogihkka - máŋggakultuvrrat áddejupmi -
erenoamášpedagogihkka - sámi duodji - juoigan ja muitaleapmi -
praktihkalaš-pedagogalaš oahppu duojis - lášmmohallan -
matematihkka - dárogiella - journalistaoahppu Sámegiella fállojuvvo
lohkanbadjeoahppun, vuođđofágan ja gaskafágan. Lassin addojuvvo
sámegiella easkkaálgioahpaheapmin rávisolbmuide. Lášmmohallan ja
matematihkka leat dušše válljenfágat oahpaheaddjeoahpus. Eará
oahppofálaldagat leat, earret journalistaoahpu, álggahuvvon
lohkanbadjeoahppun dahje vuođđofágan. Oahput fállojuvvojit dađe
mielde go leat doarvái studeanttat ja fágalaš ja ekonomalaš
návccat. Muhtun oahppofálaldagat fállojuvvojit lávdaduvvon
oahppun. Journalistaoahppu álggahuvvui guovttejagi oahppun čakčat
2000. Oahppu lea lágiduvvon oasseáiggeoahppun golmma jagi badjel. Dan
áiggis galgá allaskuvla ieš árvvoštallat oahppolágideami, earret
eará organiserema, fágalaš sisdoalu ja studeanttaid ja
oahpaheaddjinávccaid bestema vuođul. Ođđa studeanttat eai
váldojuvvo sisa ovdal go dát árvvoštallan lea
dahkkojuvvon. Kandidáhtat buohkanassii geat leat váldán dábálaš- ja
ovdaskuvlaoahpaheaddjeoahpu iešguđetlágan fágain áigodagas 1989-2001
boahtá ovdan tabeallas 4.3.  Tabealla 4.3 Čađahuvvon
loahppasiskosiid lohku áigodagas 1989-2001: Oahppu/fága Čađahuvvon
loahppaiskosat Dábálašoahpaheaddjeoahppu 106
Ovdaskuvlaoahpaheaddjeoahppu 50 Sámegiela lohkanbadjeávnnas (10 č)
134 Sámegiella I (10 č) 185 Sámegiella I hálddahusbargiide (10 č) 36
Sámegiella II (10 č) 146 Sámegiela gaskafágalasáhus (10 č) 53 Duodji
I (5 č) 25 Duodji II (5 č) 15 Dulkaoahppu (10 č)1 17 Sámi
journalistaoahpu ovdakursa 28 Máŋggakultuvrrat áddejupmi I (10 č) 82
Máŋggakultuvrrat áddejupmi II (10vt) 13
Guovttegielatvuođapedagogihkka I (10 č) 50
Guovttegielatvuođapedagogihkka II (10 č) 37 Erenoamášpedagogihkka I
(10 č) 48 Erenoamášpedagogihkka joatkkaskuvlii I (10 č) 48
Erenoamášpedagogihkka joatkkaskuvlii II (10 č) 27
Rávisolbmuidpedagogihkka1 8 Juoigan ja muitaleapmi (10 č) 9
Praktihkalaš-pedagogalaš oahppu duojáriidda ja dáiddáriidda, oassi 1
(10 č) 17 Lášmmohallan I (5 č) 4 Matematihkka II (5 č) 1
Dárogiella (10 č) 1 1Heaittihuvvon fágat Gáldu: Sámi allaskuvla 4.3.2
Dutkan ja gelbbolašvuođahuksen Allaskuvllas lea viiddisis
dutkandoaibma erenoamážit fágaduovdagiiddis siskkabealde, ja das lea
opparat guovdilis rolla dutkamis ja gaskkusteamis bajásdoallan ja
gárgedan dihtii sámi giela. Allaskuvla lea álggaheami rájes juo sakka
deattuhan gárgedit sámi terminologiija iešguđetlágan fágaduovdagiid
siskkabealde. Doaibma dán suorggis lea sakka veahkehan sámegiela
gárgedit dieđagiellan. Allaskuvla lea dákko leamaš
váldooassádalli. Allaskuvla lea uhccán sáhttán bestet válbmasit
oahppan fágaolbmuid universiteahtain. Rievddalmas gelbbolašvuođa
maid allaskuvla dárbbaša, lea ieš ferten gárgedit áiggi
vuollái. Bargiid viiddisis gelbbolašvuođahuksen váldofága- ja
doavttergrádadássái lea dáhpáhuvvan jotkkolaččat das rájes go
allaskuvla álggahuvvui. Dat lea dáhpáhuvvan ovttasbarggus
universiteahtaiguin sihke Norggas, Ruoŧas ja Suomas. Bestenvirggit
leat osohahkii ruhtaduvvon Oahppo- ja dutkandepartemeantta budjeahta
bokte, osohahkii Dutkanráđi prográmma ja osohahkii eará
ruhtadangálduid bokte. Allaskuvla lea ieš veahkehan bargiid geain ii
leat leamaš stipendiáhttavirgi, resurssaiguin
váldofágabargui. Oktiibuot čieža bargi leat bargamin
váldofágaoahpuin, ja vihtta bargi leat bargamin
doavttergrádaoahpuin. Njealjis doavttergrádakandidáhtain vurdojuvvojit
válbmet oahpu 2002 mielde. Oppalašgeahčaldat mii čájeha galle bargi
leat bargan dahje leat bargamin gelbbolašvuođahuksemiin boahtá ovdan
tabeallas 4.4.  Tabealla 4.4 Bargiid lohku geat leat bargan/leat
bargamin gelbbolašvuođahuksemiin: Fága Váldofága Doavttergráda
Čađahan loahppaiskosa Lohkamin Čađahan loahppaiskosa Lohkamin
Sámegiella 4 2 2 Pedagogihkka1 4 3 1 3 Duodji 1 1 Biologiija 1
Servodatfága2 2 2 Filosofiija 1 Oskkoldatdieđa 1 1Siskkilda
pedagogihka, ovdaskuvlapedagogihka, fidnopedagogihka,
guovttegielatvuođapedagogihka 2Siskkilda servodatfága,
stáhtadiehtaga, mediadiehtaga Gáldu: Sámi allaskuvla Allaskuvlla
budjeahtta lea maŋimuš jagiid nannejuvvon mearkkašahtti
mađe. 2001s oaččui allaskuvla liigejuolludussan 1,6 milj. kruvnnu
máksit goluid hálddahuslaš virggiide ja erenoamáš
virgelohpeortnegiidda, lassin biddjojuvvojedje kr 300 000 allaskuvlla
bissovaš rámmaid sisa máksit ovtta
váldofágastipeandda. Gieđahaladettiin dárkkistuvvon
našuvnnalašbudjeahta mearridii Stuorradiggi liigejuolludusa álggahan
dihtii bestenvirggiid. Dán juolludusa juogadeamis oaččui Sámi
allaskuvla ruđaid máksit golbma ođđa stipendiáhttavirggi
fágaduovdagiin sámegiella, lášmmohallan ja
ovdaskuvlapedagogihkka. 2002 ovddas leat ruđat oktiibuot njealji
stipendiáhttavirgái biddjojuvvon allaskuvlla budjeahttarámmaid
sisa. Lassin leat allaskuvlii juolluduvvon ovtta
doavttergrádastipeandda Dutkanráđi bestenprográmma bokte. Allaskuvla
lea dahkan háhkošiehtadusa Sámi Instituhtain lagat ovttasbarggu
hárrái, ja oassálastá maiddái árjjálaččat riikkaidgaskasaš
ovttasbargui, ee. Arktalaš universiteahta bokte (vrd. čuoggáin
8.2.1).  4.3.3 Erenoamášpedagogalaš doarjalusvuogádat Olggut
barggaheaddjit leat eanet ja eanet čájehan beroštumi atnit
gelbbolašvuođa mii Sámi allaskuvllas lea iešguđet
duovdagis. Stáhtalaš erenoamášpedagogalaš doarjalusa stivra lea
mearridan álggahit sierra ovttadaga mii jođiha ja buohtalastá sámi
guovddášdoaimma ja fierpmádaga stáhtalaš erenoamášpedagogalaš
doarjalusvuogádaga várás. Ovttadat biddjojuvvo Sámi allaskuvlii ja
galgá leat oassin allaskuvlla vuovdinbálvalusas. Ovttadagas
galggašedje, go lea ollásit huksejuvvon, leat golbma
jahkedoaimma. Ovttadat galgá addit sihke oktagas- ja vuogádatdási
geavaheaddjidiđolaš bálvalusaid oahpahanovddasvástideaddji
instánssaide. Lassin galgá diehtobuvttadeapmi ja dieđu ja máhtu
gaskkusteapmi ja juohkin deattuhuvvot. Ovttadat galgá maiddái
buohtalastit fierpmádaga gárgedeami.  4.4 Budejju allaskuvla Budejju
oahpaheaddjeallaskuvla álggahii vuosttas oahppofálaldaga mii
namalassii lei rehkenastojuvvon julevsámi veahkadahkii 1980-logu
álggus. Allaskuvla gárgedii dalle fágaidgaskasaš oahpu julevsámi
gielas, kultuvrras ja historjjás (5 čuoggá) fálaldahkan
oahpaheaddjeoahpu váljaoasis. Oahppu lei rabas maiddái oassálastiide
olggobealde oahpaheaddjeoahpu. Vuosttas dábálaš oahppofálaldat
julevsámegielas (10 čuoggá) álggahuvvui 1985/86s. Maŋŋá
allaskuvlaođastusa 1994s, go allaskuvla lahtuduvvui Budejju
allaskuvlii, lea dán allaskuvllas leamaš vásedin ovddasvástádus
gárgedeamis julevsámegiela oahppofálaldagaid oahpaheaddjeoahpus, ja
lea gárgedan oahppofálaldagid vel eanet.  4.4.1 Oahppofálaldagat
Budejju allaskuvla lea dál gárgedan fágaplánaid - julevsámegielas I
(10 čuoggá) - julevsámegielas II (10 čuoggá), - servodatfágas I mas
deattuhuvvo julevsámi kultuvra ja historjá (10 čuoggá) - duodji I (10
čuoggá) Oahppofálaldagat addojuvvojit dađe mielde go leat ohccit ja
oahpaheaddjinávccat, ja sáhttet váldojuvvot oassin
dábálašoahpaheaddje- ja ovdaskuvlaoahpaheaddjeoahpus dahje
lasseoahppofálaldahkan oahpaheddjiide ja earáide geain lea
iešguđetlágan oahppoduogáš. Fálaldagat eai leat addojuvvon juohke
jagi uhccán ohcciid geažil. Buohkanas lohku kandidáhtat geat leat
čađahan loahppaiskosiid boahtá ovdan tabeallas 4.5.  Tabealla 4.5
Čađahuvvon loahppaiskosat áigodagas 1985-2001: Fága Čađahuvvon
loahppaiskosat Julevsámi giella, kultuvra ja historjá (5 č) 20
Julevsámegiella I (10 č) 42 Julevsámegiella II (10 č) 14
Servodatfága I (10 č) 23 Duodji I (10 č) 30 Gáldu: Budejju
allaskuvla Allaskuvla lea ovttasbarggus Sámi allaskuvllain gárgedan
vuođđokurssa máŋggakultuvrrat áddejumis ja sámi kulturdieđus mii
čavčča 2000/2001 rájes lea oassin buot allaskuvlla
profešuvdnaoahpuin, maiddái oahpaheaddjeoahpuin. Vuođđokurssa bokte
galget buot kandidáhtat, sihke dáža ja sámi, oažžut riikkagottálaš
veahádat- ja eamiálbmotpolitihka diehttevassii deattuhemiin sámi
dilálašvuođaid, ja vuođusteaddji dieđuid kulturanalysas, vai
nagadit áddet ja veahkehit geavaheddjiid geain lea iešguđetlágan
etnalaš ja kultuvrralaš duogáš, giehtaguššat máŋggakultuvrrat
deaivvademiid go barget profešuvnnain. Allaskuvllas lea viiddisis
ovttasbargu Árran giellaguovddážiin Divtasvuonas das mii gusto
máškidis oahppanvugiid ja gáiddusoahpahusa lágideapmái
julevsámegielas. Budejju allaskuvla oaččui 1989s stipendiáhttavirggi
(váldofágstipeandda) dainna ulbmiliin ahte julevsámegiela
gelbbolašvuohta galgá huksejuvvot. Maŋŋá lea ceggejuvvon bissovaš
virgi julevsámegiela allaskuvlalektorin. Virgi lea hálddahuslaččat
čadnojuvvon Oahpaheaddjeoahpu ossodahkii, ja dan vásedin
ovddasvástádus lea buohtalastit sámi čiekŋudanfágaid
oahpaheaddjestudeanttaide. Allaskuvla lea lassin ožžot guokte
bestenstipeandda (doavttergrádastipeandda) servodatfágas mas sámi
dilálašvuođat deattuhuvvojit, maid Oahpahus- ja dutkandepartemeanta
ja Norgga dutkanráđđi ruhtadit, ja ovtta bestenstipeandda
(doavttergrádastipeandda) julevsámegielas man departemeanta
ruhtada. Dutkanráđis lea allaskuvla maiddái ožžon ruđaid professor
II-virgái julevsámegielas ja studeantastipeandda (váldofágastipeandda)
seamma fágaduovdagis.  4.5 Davvi-Trøndelága allaskuvla
Davvi-Trøndelága allaskuvllas lea ovddasvástádus namalassii oarjelsámi
gielas ja kultuvrras oahpaheaddjeoahpus. Ovddasvástádus biddjojuvvui
1987s dalá Levanger oahpaheaddjeohppui. Maŋŋá allaskuvlaođastusa
1994s lea ovddasvástádus jotkojuvvon Davvi-Trøndelága allaskuvlla
oahpaheaddjeoahpu ossodaga bokte. Oarjelsámi álbmotjoavku ássá
bieđgguid viiddis guovlluin gos dáža ássan ráđđe. Eai gávdno
čoahkášguovllut nugo davvisámegielat ja julevsámegielat veahkadagas
leat. Danne lea oarjelsámegiella šaddan gillát erenoamáš garra
deaddaga vuolde, ja danne lea leamaš erenoamáš deaŧalaš oahpahit
sámegielat oahpaheddjiid mánáidgárddiide, vuođđoskuvlii ja
joatkkaskuvlii.  4.5.1 Oahppofálaldagat Oahppofálaldagat dán áigodagas
leat leamaš jahkebealovttadat oarjelsámegielas ja jahkebealovttadat
servodatfágas mas oarjelsámi dilálašvuođat
deattuhuvvojit. Studeanttat leat osohahkii váldán dákkár
10-čuoggásaš ovttadaga oassin oahpaheaddjeoahpusteaset, osohahkii
lasseoahppun oahpaheaddjeoahpu vuođul dahje eará
oahppoduogážiin. Oahppofálaldagat leat addojuvvon Levangeris ja
lávdaduvvon Snoasii ja Plassjii. Oahput eai leat fállojuvvon juohke
jagi uhccán ohcciid geažil. Allaskuvla oaččui 2001s
liigeruhtajuolludusa departemeanttas vai oahppofálaldat
oarjelsámegiela 2. jahkebealovttadagas sáhtii álggahuvvot. Oahppu lea
dainna viididuvvon jagioahppun. Buohkanas lohku čađahuvvon
loahppaiskosat geassemánu 2001 rádjai bohtet ovdan tabeallas 4.6.
Tabealla 4.6 Čađahuvvon loahppaiskosiid lohku áigodagas 1983-2001:
Fága Čađahuvvon loahppaiskosat Oarjelsámegiella I (10 čuoggá) 40
Oarjelsámegiella II (10 čuoggá) 7 Servodatfága mas deattuhuvvojit
sámi dilálašvuođat (10 č) 27 Gáldu: Davvi-Trøndelága allaskuvla
1991 rájes lea allaskuvllas leamaš stipendiáhttavirgi
oarjelsámegielas. Allaskuvllas lea vel lassin okta virgi
allaskuvlaoahpaheaddjin seamma fágas.  4.6 Eará oahppoinstitušuvnnat
4.6.1 Finnmárkku allaskuvla Čakčat 1973 álggahuvvui Áltta
oahpaheaddjeallaskuvla lávdegotti árvalusa mielde, mii ee. galggai
árvvoštallat dárbbu oahpaheddjiide ja oahpaheaddjeohppui mii
namalassii lei heivehuvvon sámi dilálašvuođaide ja sámi
guovlluide. Lávdegoddi deattuhii sakka dárbbu sámi
oahpaheddjiide. Addojuvvui oahppofálaldat sámegielas dábálaš
oahpaheaddje- ja ovdaskuvlaoahpaheaddjeoahpu studeanttaide iešguđet
dásis ja iešguđet viidodagas. Lasseoahppun álggahuvvui sámegiela
jahkebealovttadat 1975s ja jagiovttadat 1976s. Oahppofálaldagat
álggahuvvojedje dađe mielde go ledje doarvái studeanttat ja
fágabargit gávdnamis. Sámi oahpaheaddjeoahpu váldoovddasvástádus
sirdojuvvui 1989s Sámi allaskuvlii go dát institušuvdna
álggahuvvui. Allaskuvla addá ain máŋga oahppofálaldaga main sámi
kultuvra ja servodateallin lea ovttaiduhttojuvvon oassin. Earret eará
lea sámi geahččan-vuohki laktojuvvon
buohccedivššárohppui. Allaskuvla lea ovttasbarggus Sámi
allaskuvllain fállan lávdaduvvon buohccedivššároahpu Guovdageainnus.
4.6.2 Nesna allaskuvla Nesna allaskuvla lea dárbbu mielde ja lagas
ovttasbarggus oarjelsámi institušuvnnaiguin addán oahppofálaldaga
oarjelsámegiela jahkebealovttadagas. Oahppu lea fállojuvvon oassin
dábálašoahpaheddjiid vuođđooahpus dahje lasseoahppun oahpaheddjiide
ja earáide. Oahppu ii leat fállojuvvon 1998 rájes, ja allaskuvllas eai
leat áigumušat ođđasit álggahit oahpu.  4.6.3 Oslo allaskuvla Oslo
allaskuvllas lea ovttasbarggus Sámi allaskuvllain leamaš duoji
váldofága fálaldat. Eai leat almmatge váldojuvvon ohccit ohppui
1990-logu gaskkamuttu rájes váilevaš studeantabestema geažil.  4.6.4
Norgga eanadoalloallaskuvla Norgga eanadoalloallaskuvla lea addán
2-čuoggásaš kurssa boazodoalus eaktodáhtolaš fálaldahkan
allaskuvlla studeanttaide. Kurssa bokte ožžot studeanttat
diehttevassii boazodoalloealáhusa vai sáhttet dan oaidnit
luondduhálddaheami olis muđui. Mearkkašahtti olu studeanttat leat
jagiid mielde čađahan kurssa.  4.6.5 Oslo universiteahtta Oslo
universiteahtas, riikka boarráseamos universiteahttan, lea ovdal
leamaš ovddasvástádus addit oahppofálaldaga sámi gielas. 1848s juo
álggahii universiteahtta loahppaiskosa sámi ja kvena gielas, ja
vuosttas professor sámegielas ja kvenagielas nammaduvvui
1874s. Suoma-ugralaš gielaid professoráhtta ásahuvvui 1911s, ja 1978s
ásahuvvui persovnnalaš professoráhtta sámi gielas ja
kultuvrras. Virggis lei olmmoš gitta 1989 rádjai, muhto lea das rájes
leamaš deavddekeahttá. 1928s álggahuvvui suoma-ugralaš gielaid
magistergráda. Sámegiela vuođđofágaloahppaiskkus álggahuvvui 1957s,
gaskafágaloahppaiskkus 1965s ja magistergráda 1974s. Guovttelogijagi
áigodagas 1980 álggu rájes ledje badjel 80 kandidáhta geat čađahedje
sámegiela vuođđofágaloahppaiskosa ja lagabui 20 gaskafága. Lassin
ledje golbma kandidáhta geat čađahedje sámegiela
váldofágaloahppaiskosa ja guovttis oaččuiga magistergráda. Dassážii
go Romssa universiteahtta álggahuvvui 1972s ja sámegiela dieđalaš
virgi álggahuvvui dohko 1974s lei Oslo universiteahtta áidna
institušuvdna mas lei sámegiela oahppofálaldat. Miehtá 1990-logu lea
universiteahtta leamaš sámegiela oahpahusa attekeahttá. Danne
heaittihiige departemeanta oahpu áibbas jagis 2000 maŋŋá go
kollegiija lei nu nevvon. Kollegiija árvalusa vuođuštus lei sihke
váilevaš oahpaheaddjigelbbolašvuohta ja ahte oahppu sáhtii dál
váldojuvvot sihke Romssa universiteahtas ja Sámi
allaskuvllas. Kollegiija gávnnahii danne ahte ii lean šat ulbmillaš
bisuhit oahpu Oslo universiteahtas. Oahpu heaittiheapmi Oslo
universiteahtas lea dainna lágiin oassi fágalaš bargojuogus
universiteahtaid gaskkas mii lea álggahuvvon riikkagottálaš
fierpmádaga gárgedeami - Norggafierpmádaga - olis.  5 Sámi besten alit
ohppui 5.1 Álggahus Sámi studeanttat leat váldojuvvon sisa
iešguđetlágan oahpuide máŋgga universitehttii ja allaskuvlii
Norggas. Institušuvnnat eai almmatge logahala studeanttaid etnalaš
duogáža dahje gullevašvuođa. Dušše daid oahpuid dáfus main lea
beassanvuođaráddjehus ja mearriduvvon earit sámi studeanttaide, leat
institušuvnnain oppalašgeahčaldagat mat čájehit gallego sámi
studeantta leat váldojuvvon sisa earreortnegiid bokte. Dát
lohkomateriála siskkilda almmatge dušše sámi studeanttaid bestema
alit ohppui. Lohkomateriála guovtti stáhtalaš sámi joatkkaskuvllas ja
fylkkagielddalaš joatkkaskuvllain váldosaččat Davvi-Norggas ja
Davvi-Trøndelágas sáhttet albmadit bestenpotensiála alit
ohppui. Lassin bohtet sisaváldimat duohtagelbbolašvuođa vuođul mii
álggahuvvui 2001 sisaváldima rájes, ja sáhttá dahkat mearkkašahtti
bestenpotensiála boahttevaš jagiin.  5.2 Sámegiella joatkkaskuvllain
Guovtti sámi joatkkaskuvllas Kárášjogas ja Guovdageainnus dáhpáhuvvá
oahpahus sámegillii dan muddui go geavatlaččat lea vejolaš. Lassin
addojuvvo oahpahus sámegielas, sámi ávdnasiin ja fágain moattelogi
fylkkagielddalaš joatkkaskuvllas, eatnašat Davvi-Norggas ja
Davvi-Trøndelágas. Doarjja addojuvvo sámi ohppiid ja oahpahalliid
giellaoahpaheapmái joatkkaoahpahusas. Doarjja addojuvvo sámi
ohppiid/oahpahalliid ovddas geat ožžot sámegiela oahpahusa eará
joatkkaskuvllain go sámi joatkkaskuvllain. Fylkkagielddalaš
joatkkaskuvllain Finnmárkkus ožžot buot oahppit geat válljejit dan,
sámegiela (davvisámegiela) oahpahusa guoskevaš skuvllas. Eará
fylkkain lea ovddasvástádus sámegiela oahpaheamis biddjojuvvon muhtun
skuvllaide. Romssas galgá Ráissa joatkkaskuvla fuolahit
gáiddusoahpahusa sámegielas skuvlajagi 2001/2002 rájes. Nordlánddas
lea guovtti skuvllas ovddasvástádus sámegielas joatkkaoahpahusas,
Hábmer joatkkaskuvllas mas lea ovddasvástádus julevsámegielas, ja
Musárre joatkkaskuvllas mas lea ovddasvástádus oarjelsámegiela
fálaldagas. Grong joatkkaskuvla buohtalastá buot sámegiela oahpaheami
Davvi-Trøndelága joatkkaskuvllain. Lulli-Trøndelágas lea Plassje ja
Oppdal joatkkaskuvllain sámegiela (oarjelsámegiela)
oahpaheapmi. Guovtti sámi joatkkaskuvllas lea buohkanas ohppiid lohku
njiedjan maŋimuš oasis 90-logus. Kárášjoga skuvllas, mas lea
dábálašfágaid lohkansuorgi, lea oahppilohku njiedjan 120 oahppis
1993/94s 88 oahppái 1993/94s. Guovdageainnu skuvllas, mas leat
fidnofágalaš lohkansuorggit, lea oahppilohku njiedjan 110 oahppis
1993/94s 71 oahppái 2001/2002s. Fylkkagielddalaš joatkkaskuvllain
Finnmárkkus lea sodju mannan nuppeguvlui dasgo oktilaččat eambbo
oahppit váldet sámi giellaoahpaheami. Erenoamáš mearkkašahtti mađe
leat lassánan oahppit geat váldet sámegiela vuosttasgiellan. Ohppiid
logu njiedjan guovtti sámi joatkkaskuvllas orru veajihuvvomin dainna
go lassáneaddji lohku oahppit fylkkagielddalaš skuvllain válljejit
sámegiela. Ohppiid lohku joatkkaskuvllain Kárášjogas ja
Guovdageainnus boahtá ovdan tabeallas 5.1, ja ohppiid lohku
fylkkagielddalaš joatkkaskuvllain Finnmárkkus geain lea sámegiela
oahpaheapmi boahtá ovdan tabeallas 5.2. Buohkanas oahppilogu
oppalašgeahčaldat joatkkaskuvllain geain lea sámegiela oahpaheapmi
jagis 1999/2000 čájeha 463 oahppi buohkanaslohkun, geain 225 oahppi
váldet vuosttasgiela ja 114 nubbegiela, oktiibuot 339, earát juohkásit
B- ja C-gillii ja válljenfágii. Skuvlajagis 2001/2002 álggahuvvui
vuosttas geardde julevsámegiela oahpaheapmi vuosttasgiellan
joatkkaoahpahusas. Dát lea lunddolaš čuovus das go Divtasvuona
suohkan lea addán julevsámegiela oahpaheami vuosttasgiellan
vuođđoskuvllas 1991 rájes.  Tabealla 5.1 Ohppiid lohku
joatkkaskuvllain Kárášjogas ja Guovdageainnus: Institušuvdna Ohppiid
lohku 1993/94 1999/2000 2001/2002 Kárášjogaš 120 118 88
Guovdageainnus2 110 68 71 1 Dábálašfágaid lohkansuorgi 2Fidnofágaid
lohkansuorgi Gáldu: Stáhta oahpahuskantuvra Finnmárkkus Tabealla 5.2
Ohppiid lohku oktiibuot fylkkagielddalaš joatkkaskuvllain Finnmárkkus
geain lea sámegiela oahpaheapmi: Fága Ohppiid lohku 1993/1994
1999/2000 2000/2001 Sámegiella vuosttasgiellan 4 70 110 Sámegiella
nubbegiellan 26 36 35 Sámegiella B-,C- dahje váljafágan 55 67 59
Oktiibuot 85 173 204 Gáldu: Stáhta oahpahuskantuvra Finnmárkkus 5.3
Besten Sámi allaskuvlii Sámi allaskuvlla bestenguovlu lea prinsihpas
olles sámi guovlu, nappo sihke Ruoŧŧa, Suopma ja Ruošša lassin
Norgga sámi guovlluide. Eanaš studeanttat bohtet dattetge
lagasguovllus, gielddain Kárášjohka ja Guovdageaidnu (60 proseantta),
eará studeanttat bohtet váldosaččat eará gielddain Finnmárkkus,
Romssas ja Nordlánddas (32 pst.), ja 8 pst. bohtet Ruoŧas ja Suomas
(oahppojagi 1998/99 logut). Allaskuvllas leat máŋga jagi leamaš
váttisvuođat deavdit oahpposajiid, erenoamážit ovdaskuvlaoahpus,
muhto maiddái dábálašoahpaheaddjeoahpus. Dáid oahpuid várás lea
mearriduvvon dihto mihttolohku sisaváldimii. Vuollegis ohcciloguid
geažil eai leat juohke jagi váldojuvvon studeanttat
ovdaskuvlaoahpaheaddjeohppui maŋimuš jagiin. Sisaváldin čakčat
2001 čájeha almmatge positiiva gárgeduvvama, go goappašiid
máinnašuvvon ohppui lea studeanttaid sisaváldin lassánan, ja
buohkanas studeantamihttolohku lea devdojuvvon. Sámi allaskuvlii
sisaváldimis gáibiduvvo ahte studeanttat máhttet sámegiela. Potensiála
ohccin šaddet danne vuosttažettiin oahppit geat váldet sámegiela
vuosttasgiellan joatkkaoahpahusas. Ohccit geain lea sámegiella
nubbegiellan dahje sámegielmáhttu man leat ožžon eará vuogi mielde,
sáhttet váldojuvvot sisa juos cevzet giellaiskosis.  Tabealla 5.3
Ohppiid lohku geat čađahedje loahppaiskosa sámegielas giđđat 2001
joatkkaskuvllain, dábálašfágaid lohkansuorggis: Lohku oktiibuot
Davvisámegiella Oarjelsámegiella Julevsámegiella Sámegiella
vuosttasgiellan 74 73 1 Sámegiella nubbegiellan 35 28 2 5 Sámegiella
B/C-giellan 50 Gáldu: Oahppanguovddáš Ohppiid logu
oppalašgeahčaldat geat čađahedje loahppaiskosa giđđat 2001
joatkkaskuvllain dábálašfágaid lohkansuorggis mas sámegiella lei
fágabiirres, boahtá ovdan tabeallas 5.3. Loguin eai leat mielde
oahppit fidnofágalaš lohkansuorggis, geat lassin mearriduvvon
teoriijafágaide/sámegillii ožžot dábálaš
lohkangelbbolašvuođa. Sii bohtet lassin. Juos rehkenastá
lohkanfrekveanssa mii lea sullii 50, de leat vuollel 40 oahppi geat
jahkásaččat čađahit loahppaiskosa joatkkaskuvllain, gelbbolaččat
njuolga sisaváldojuvvot Sámi allaskuvlii, lassin badjelaš 40 geat
cevzet giellaiskosa.  5.4 Sisaváldinearit sámi ohcciide Guhkit áigge
leat leamaš vásedin doaibmabijut buoridan dihtii sámi ohcciid bestema
alit ohppui. Máŋga institušuvnna leat mearridan sierra eriid sámi
ohcciide. Romssa universiteahtas leat ásahuvvon earit sámi
studeanttaide eanaš oahpuide main lea beassanvuođaráddjehus. Dát
gusto sisaváldimii medisiidnii, psykologiijai, juridihkkii,
farmasiijai, guolástuskandidáhttii, guolástusdearvvasvuhtii,
mearradollui, alit eanadollui ja siviilaingeneraohppui. Juos galget
beassat sisa earreortnega bokte, de fertejit ohccit deavdit
gáibádusaid čálihuvvat sámi jienastuslohkui, muhto ii gáibiduvvo ahte
sii duođas čužžot jienastuslogus. Dáid oahpposajiid siskkabealde
fas oidojuvvojit ohccit geain lea sámi giellagelbbolašvuohta. Sámi
studeanttaid earreortnet albmanahttá čielgasit universiteahta
ovddasvástádusa ovdanbuktit ja gaskkustit dieđuid sámi servodahkii
buorrin. Ortnet bálddastahttá dieinna lágiin ortnega mii gusto
davvi-norgalaš ohcciide máŋgga oahpus. Maiddái eará institušuvnnat
leat mearridan sámi eriid muhtun oahpuide. Birggona universiteahtas
leat máŋggaid jagiid čađa várrejuvvon 2 oahpposaji rádjai
sámegielat sámiide medisiidnaoahpus. Finnmárkku allaskuvllas lea 10
pst. rádjai oahpposajiin guovlluguovdasaš earis várrejuvvon sámi
studeanttaide. Earreortnet geavahuvvo maiddái sisaválddedettiin
mediateknihka ohppui Lillehammer ja Stavanger allaskuvlii,
ortopediijaingenera-, reseptára- ja bátneteknihkarohppui Oslo
allaskuvlii ja šibitdoavtterohppui Norgga
veterinearaallaskuvlii. Dáid eriide sisváldimii gáibiduvvo ahte ohccit
duođaštit sámegielmáhtu. Institušuvnnat geavahit muhtun
iešguđetlágan sisaváldineavttuid earreortnegiid bokte, dasgo
meroštallet iešguđetláhkai mii sámi ohcci/sámi studeanta
lea. Departemeanta áigu bivdit institušuvnnaid bálddalastit geavada
dán duovdagis (vrd. čuoggáin 8.7).  6 Sámi dutkan 6.1 Álggahus Sámi
dutkan galgá veahkehit nannet, seailluhit ja gárgedit sámi kultuvrra
ja giela. Dutkan lea maiddái deaŧalaš valljodatvárrehálddaheapmái ja
ealáhusgárgedeapmái. Dakkár áiggis goas báikkálašservodagat šaddet
gierdat viiddisis nuppástusaid, lassána dihtomielalašvuohta
dutkanvuđđosaš dieđu mearkkašumi hárrái boahttevaš gárgedusa
vuođusin. Sámi dutkan dahkkojuvvo máŋgga
fágasuorggis. Humanisttalaš ja servodatdieđalaš dutkamis lea
doložis leamaš ráđđejeaddji sajádat, muhto dát govva lea maŋemuš
áiggiid šaddan eanet molsašuvvin. Eanet fuopmášupmi lea giddejuvvon
dan gárgedandárbui mii lea sámi čuolbmabidjamiid govddit suorggálaš
láhkaneami hárrái.  6.2 Dutkama ruhtadeapmi Gielda- ja
guovlodepartemeanttas lea bálddalastinovddasvástádus stáhtalaš
sámepolitihkas. Departemeanttaid suorgeovddasvástádusprinsihpa mielde
lea juohke departemeanttas ovddasvástádus čuovvolit sámepolitihka
iežaset ovddasvástádusduovdagiin. Seamma láhkai lea juohke
departemeanttas ovddasvástádus guhkesáiggi gelbbolašvuođahuksemis
iežaset surggiin. Dutkama sámi dilálašvuođaid birra ruhtada
iešguđet departemeanta. Gielda- ja guovlodepartemeanta addá ruđaid
Dutkanráđi sámi dutkama prográmmii ja iešguđetlágan
eaŋkilprojeavttaide. Romssa universiteahtta lea ožžon ruđaid
projektii mii čatnasa Válde- ja demokratiijačielggadussii
1998-2003. Projeakta galgá ee. geahčadit buvttadahkkiid mat váikkuhit
váldegaskavuođa dáža eanádatveahkadaga ja sámi veahádatveahkadaga
gaskkas. Departemeanta lea máŋga jagi juolludan ruđaid
riektehistorjjálaš dutkamii Sámi Instituhttii. Ruđat leat maiddái
addojuvvon Eamiálbmotfierpmádahkii ja Sámi teakstabáŋkui
(vrd. čuoggáin 6.4. ja 7.2.) Oahpahus- ja dutkandepartemeanta ruhtada
sámi dutkama juolludusaidis bokte universiteahtaide ja allaskuvllaide,
ja maiddái bestenvirggiide ja bissovaš dieđalaš virggiide
(vrd. máinnašumiin iešguđet institušuvnna vuolde). Departemeanta
ruhtada maiddái sámi dutkama juolludusa bokte Norgga dutkanráđđái
(vrd. čuoggáin 6.3.)
Sosiáladepartemeanta/Dearvvasvuođadepartemeanta. Sámi
dearvvasvuođadutkama guovddáš Kárášjogas álggahuvvui ođđajagemánu
1. 2001. Guovddáš lea ossodat Romssa universiteahta
Servodatmedisiinna instituhta vuolde, mii galgá doaimmahit
fágaidgaskasaš dutkama ja oahpahusa fáttáin mat gusket sámi
dearvvasvuhtii. Ovddeš Sosiála- ja dearvvasvuođadepartemeanta lea
addán doarjaga guovddáža doibmii, ja veahkeha maiddái sámi
ássanguovlluid dearvvasvuođa- ja birgenláhkeguorahallama
ruhtademiin. Diehtočohkken dearvvasvuođa- ja
birgenláhkeguorahallamii galgá plána mielde álgit geasset/čakčat
2003. Dalá Sosiála- ja dearvvasvuođadepartemeanta lea maiddái
álggahan stipeandaortnega veajuidahttimii guoski fágaid ohppui
sámegielat olbmuide vuoruhuvvon bargijoavkkuid siskkabealde. Ortnet
álggahuvvui geahččalanortnegin 2000s. Sámediggi hálddaha
stipeandaortnega ja lea maiddái mearridan njuolggadusaid
juohkimii. Eanadoallodepartemeanta ruhtada dutkama mii guoská
boazodoalloealáhussii. Boazodoallu lea deaŧalaš sámi kultuvrra ja
identitehta guoddi, ja das lea stuorra mearkkašupmi sihke
ekonomalaččat, sosiálalaččat ja kultuvrralaččat. Nugo earáge
ealáhusain, leat nuppástuvvan rámmaeavttut maiddái váikkuhan
boazodollui. Boazodoalu ovdánahttinfoanda (BOF) oažžu jahkásaččat
5 milj. kruvnnu dutkamii ja dutkangaskkusteapmái stáhta ja Norgga
Boazosápmelaččaid Riikkasearvvi (NBR) gaskasaš
boazodoallošiehtadusa bokte. BOF lea mearridan ođđa
strategiijaplána áigodahkii 2002-2005. Plána háhku lea skáhppot dieđu
mii veahkeha juksat meari guoddinnávccalaš boazodoalu birra. Plána
galgá addit vuđđosa mearrediđolaš dutkamii mii lea heivehuvvon
ealáhussii ja masa ealáhusas ja hálddahusas lea jearru. Deattuhuvvo
gaskkustit bohtosiid maid dutkan gávnnaha. Boahttevaš
boazodoallodutkan šaddá vuođđuduvvat árjaduovdagiidda ja
vuoruhemiide mat leat adnojuvvon vuođđun Eanadoallodepartemeantta
doaibmaplánas «Vuoruheapmi borramuš- ja eanadoallodutkama
siskkabealde». Eanadoallohálddahusa aiddobáliid gárgedan doaibmaplána
šaddá vuođusin vuoruhemiide jagis 2002 ja ovddasguvlui. Plána mielde
galgá lásiheapmi juhkkojuvvot čieža árjaduovdagii. Boazodoallu
guoskkahuvvo njealji árjaduovdagis: Spesialiserejuvvon
eanadoallobuktagiid buvttadeapmi, biologalaš máŋggadáfotvuohta,
dálkkádat ja energiija ja politihkkahábmema diehtovuođus. Maiddái
BOF:a riikkagottálaš «Strategalaš plána boazodoalu dutkama ja
gaskkusteami váste áigodahkii 2002-2005» bidjá čielga válgamiid
boahttevaš vuoruhemiide dutkamis. Strategiijaplána háliida spaktat
dutkanárjjaid viđa duovdagii main leat máŋga áigeguovdilis ja
guovdilis hástalusa juohkásan iešguđet dieđalaš suorgái. Dát
duovdagat leat: Areálasisabahkkemat ja olggut váikkuhus, guohtun ja
buvttadeapmi, árvoluovvan, stivren ja organiseren ja
dásseárvu. Ovddasguvlui áigu Ráđđehus viggat váldit atnui
boazodolliid árbevirolaš dieđu ja máhtu ja váldit dáid mielde
dutkanprojeavttaide. Justiisadepartemeanta. NOU 2001: 34 Sámi
vieruiduvvamat ja riekteoainnut - duogášmateriála Sámi
vuoigatvuođalávdegoddái ovdanbuktá sámi riektedilálašvuođaid
dutkanprojeavtta materiála. Projeakta lea ruhtaduvvon ruđaiguin mat
bohtet Justiisadepartemeanttas ja Norgga dutkanráđis. Fágaidgaskasaš
projeakta lea čohkken juristtaid, historihkkariid ja filosofiija ja
servodatdiehtaga ovddasteddjiid. Máŋgga fágalaš birrasa dutkit leat
leamaš mielde, nugo Romssa universiteahtta, Oslo universiteahtta,
Sámi allaskuvla ja Sámi Instituhtta. Dás buktojuvvo ovdan
ođđaháhkkojuvvon dutkanvuđđosaš diehtu sámi
riektedilálašvuođaid birra Finnmárkkus govdes vuđđosa alde.  6.3
Norgga dutkanráđđi Norgga duktanráđđi lea álggaheami rájes 1993s
dorjon sámi dutkama. Maiddái ovdal dan dorjojuvvui dutkan sámi fáttáid
birra, váldosaččat Norgga dábálašdieđalaš dutkanráđi
bokte. Iešguđet oasis Dutkanráđis lea ovddasvástádus váldit mielde
sámi geahččanvugiid dutkanárjjaidasas dakko gokko lea čuožžovaš
dan dahkat. Eanaš projeavttat maidda ráđđi lea addán doarjaga leat
ruhtaduvvon Kultuvra- ja servodatduovdaga bokte, muhto maiddái eará
duovdagat leat addán ruđaid sámiguoski dutkamii. 1993 rájes otnáža
rádjai lea Dutkanráđđi addán sullii 79 milj. kruvnnu doarjjan sámi
dutkamii. Doarjja juohkása 107 projektii. Doarjja lea addojuvvon 57
DjO-projektii, 32 doavttergrádastipendii ja 31 studeantastipendii
(okta projeakta sáhttá siskkildit máŋggalágan
doaibmabijuid). Dutkanráđi sámi dutkamiid doarjagiid
opplašgeahčaldat boahtá ovdan tabeallas 6.1, ja tabealla 6.2 čájeha
dorjojuvvon projeavttaid logu juhkkojuvvon fágaid mielde, ja tabealla
6.3 čájeha dorjojuvvon projeavttaid juhkkojuvvon institušuvnnaid
mielde. Doavttergrádastipendiáhtaid lohku juhkkojuvvon
institušuvnnaid mielde otná beaivvi rádjai boahtá ovdan tabeallas
6.4.  Tabealla 6.1 Doarjja sámi dutkamii 1993 rájes juhkkojuvvon
duovdagiid mielde (milj. kruvdnun): Kultuvra ja servodat 52,0 Biras ja
gárgedus 17,0 Industriija ja energiija 8,0 Biras ja dearvvasvuohta 1,5
Biobuvttadus ja náláštuhttin 0,3 Oktiibuot 78,8 Gáldu: Norgga
dutkanráđđi Tabealla 6.2 Dorjojuvvon projeavttat 1993 rájes
juhkkojuvvon fágaid mielde: Arkeologiija 6 Biofága 2 Etnologiija 1
Filosofiija 2 Historjá 4 IKT 4 Info- ja mediadieđa 2 Eanadoallofága 1
Girjjálašvuođadieđa 4 Pedagogihkka 2 Psykiatriija 2 Riektedieđa 7
Servodatdieđa 1 Sosialantropologiija 14 Sosialpsykologiija 1
Sosiologiija 6 Gielladieđa ja filologiija 11 Stáhtadieđa 2
Buohccedikšodieđa 1 Teknologiija 1 Teologiija ja oskkoldatdieđa 5
Zoologiija 2 Ekonomiija 2 Fágaidgaskasaš humanisttalaš ja
servodatdieđalaš fágat 25 Oktiibuot 108 Gáldu: Norgga dutkanráđđi
Tabealla 6.3 Dorjojuvvon projeavttat 1993 rájes juhkkojuvvon
institušuvnnaid mielde: Romssa universiteahtta 42 Oslo
universiteahtta 6 Norgga teknihkalaš-luonddudieđalaš
universiteahtta 3 Birggona universiteahtta 2 Norgga
eanadoalloallaskuvla 2 Searvegoddefakultehta 1 Sámi allaskuvla 4 Eará
stáhtalaš allaskuvllaŧ 5 Sámi Instituhtta 6 Finnmárkkudutkan 3
NINA/NIKU 3 Dutkaninstituhtat2 4 Mánáidsuodjalusa gárgedanguovddáš
(BUS) 3 Dávvirvuorkkát3 2 Iešguđetlágan eará institušuvnnat4 22
1Mielde leat Budejju, Áhkánjárgga (Narviikka) ja Romssa allaskuvla
ovttain projeavttain guhtege, Finnmárkku allaskuvla 2 projeavttain
2Mielde leat NIBR, NORUT, NOVA ja NUPI ovttain projeavttain guhtege
3Mielde leaba Norgga álbmotmusea ja Várjjat sámi musea ovttain
projeavttain goabbáge 4 Mielde leat máŋga institušuvnna,
organisašuvnna, fitnodaga jna. Gáldu: Norgga dutkanráđđi Tabealla
6.4 Doavttergrádastipendiáhtat juhkkojuvvon institušuvnnaid mielde
2002s: Romssa universiteahtta 5 Norgga gávpot- ja guovlodutkama
instituhtta (NIBR) 1 Budejju allaskuvla 1 Girkonjárgga buohcceviessu 1
Sámi allaskuvla 1 Sámi Instituhtta 1 Oslo universiteahtta 1 Birggona
universiteahtta 1 Oktiibuot 12 Gáldu: Norgga dutkanráđđi Čakčat
2000 mearridii Dutkanráđđi viđajagi doaibmaplána sámi
dutkamii. Plána vuođđuduvvá earret eará Dutkanráđi ja Sámedikki
čielggadusaide sámi dutkama birra (vrd. čuoggáin 1.6.). Plána mielde
galgá Dutkanráđđi bargat árjjálaččat váldit mielde sámi dutkama
prográmmaidasas ja eará doaibmabijuidasas. Maiddái áigu bargat
almmustuhttit dutkansurggiid mat leat uhccán čuvgejuvvon. Guovdil
plánas lea Sámi dutkama prográmma, mii galgá leat doaimmas áigodagas
2001-2005. Dát prográmma oažžu vuos ruđaid Oahppo- ja
dutkandepartemeanttas ja Gielda- ja
guovlodepartemeanttas. Dutkanruđat prográmmas almmuhuvvojedje
vuosttas geardde čakčat 2001 ja juhkkojuvojit 2002s. Almmuheapmi lei
fáttáid dáfus govdat ja rabas. 22 ohcamuša bohte sisa 12
institušuvnnas, eatnašat Romssa universiteahtas ja Sámi
Instituhtas. Masá bealli ohcamušain ledje fágaidgaskasaččat. Ovcci
ohcamuššii mieđihuvvui doarjja. Dáid gaskkas lei juolludus Sámi
Instituhttii plánet stuorra projeavtta sámegiela birra servodagas, ja
fágaidgaskasaš projektii etnalaš gaskavuođaid birra Nordlánddas
historjjálaččat gehččojuvvon Romssa universiteahtas, ja masa Árran
julevsámi guovddáš ja Lofotmuseet servet. Projektii lea juolluduvvon
4,6 milj. kruvnnu juhkkojuvvon njealji jahkái. Sámi projeavttat mat
eai heive Sámi dutkama prográmmii sáhttet árvoštallojuvvot eará osiin
Dutkanráđis projeavtta fáttá ektui, sihke prográmmaid ja friddja
projeaktadoarjaga siskkabealde. Ee. lea Dutkanráđđi
globaliserenárjjaidis vuolde addán 4,3 milj. kruvnnu projektii The
challenge of indigenousness: Politics of rights, resources and
knowledge (Eamiálbmotvuođa hástalus: Rivttiid, valljodatváriid ja
dieđu ja máhtu politihkka) Sámi dutkamiid guovddážis Romssa
universiteahtas. Juksanmearri lea fágaidgaskasaš vuđđosa alde
dutkat gažaldagaid mat gusket eamiálbmogiidda nugo dát leat boahtán
albma iešguđet dásis, riikkaidgaskasaččat, riikkagottálaččat ja
báikkálaččat. Prográmma Diehtogárgedeapmi dáru giellateknologiijai
deattuha dutkama vai oažžu ovdan giellateknologalaš návccaid ja
neavvuid iešguđet variántta sárdnojuvvon ja čállojuvvon dárogillii,
nuppáldasat maiddái sámegillii.  6.4 Eamiálbmotfierpmádat 1997s
ceggejuvvui eamiálbmotdutkama fierpmádatprojeakta Dutkanráđi
doaibmabidjun sámi dutkama várás. Ruđat leat maiddái boahtán Gielda-
ja guovlodepartemeanttas. Fierpmádat lea ovttasbargoprojeakta Romssa
universiteahta, Sámi allaskuvlla ja Sámi Instituhta gaskkas. Ulbmilin
lea leamaš ovddidit sámi dutkama ja eamiálbmotdutkama iešguđet
birrasiid ja riikkaid dutkiid oktavuođa bokte vai dáinna lágiin
arvvosmahttojuvvo bestemii ja ođđa dutkanprojeavttaide. Fierpmádaga
dutkan lea organiserejuvvon čoahkášjoavkkuide main leat leamaš
dutkit davviriikkain ja Canadas. Maiddái seminárat ja
doavttergrádakurssat leat lágiduvvon. Čakčat 2001 dollojuvvui
árvvoštallanseminára dábálaš projeaktaáigodaga loahpaheami
olis. Gávnnahuvvui ahte fierpmádat lea dagahan mealgadii lassánan
ovttasbarggu. Eanet dutkanprojeavttat ledje maid vuolggahuvvon, earret
eará sámi giellateknologiijas. Dál leat vihtta čoahkášjoavkku
álggahuvvon eamiálbmotfierpmádaga vuođul. Loahpparaporta lea
ráhkaduvvon projeavttas, mii čujuha ahte lea vejolaš gárgedit buoret
ja bevttolaččat ovttasbarggu oassálasti institušuvnnaid
gaskii. Raporta báhkkoda fierpmádaga doaimma joatkima beales,
vrd. čuoggáin 9.10.4.  6.5 Eamiálbmogiid vuoigatvuođaid
gelbbolašvuođaguovddáš Dieđáhusas St.meld. nr. 21 (1999-2000)
Menneskeverd i sentrum (St.dieđ. nr. 21 (1999-2000) Olmmošárvu
guovddážis) evttohuvvui cegget gelbbolašvuođaguovddáža
eamiálbmotvuoigatvuođaid várás Davvi-Norgii. Stuorradiggi guorrasii
evttohussii. Guovddáš lea álggahuvvomin. Njuolggadusat galget
mearriduvvot. Guovddáš, mii biddjojuvvo Guovdageidnui, galgá bargat
duođaštemiin, gaskkustemiin, dieđihemiin ja
fierpmádathuksemiin. Guovddáš sáhttá maiddái čujuhit gokko
dárbbašuvvo ođđa dutkan, muhto ii galgga ieš doaimmahit
dutkama. Guovddáža ruhtadit Gielda- ja guovlodepartemeanta ja
Olgoriikkadepartemeanta searválaga.  6.6 Sámi arkiiva-,
informašuvdna- ja dokumentašuvdnaguovddáš Sámi arkiivvas lea
ovddasvástádus bargat sámi historjjálaš arkiivvaiguin. Sámi arkiiva
lei ovdal organiserejuvvon projeaktan Sámi Instituhta vuolde ja
álggahuvvui sierra vuođđudussan 1995s. Arkiiva galgá váfistit sámi
dutkanmateriála ja dainna earret eará bálvalit institušuvnnaid mat
galget doaimmahit dutkama. Sámi arkiiva lea plánemin bidjat arkiivva
ovtta sadjái Sámi allaskuvllain ja Sámi Instituhtain oktasaš
dieđadállui Guovdageidnui. Ođđajagemánu 1. 2002 rájes sirdojuvvui
stáhtalaš hálddahanovddasvástádus Sámi arkiivva ovddas Kultuvra- ja
girkodepartemeanttas Sámediggái.  7 Davviriikkalaš ovttasbargu 7.1
Álggahus Virgeoapmahašdásis lea leamaš bissovaš ovttasbargu sámi
gažaldagaid hárrái Suoma, Ruoŧa ja Norgga gaskkas 1964 rájes «Sáme-
ja boazodoallogažaldagaid davvirikkalaš ovttasbargoorgána»
bokte. Sámiráđđi - davviriikkalaš sámeservviid ovttasbargoorgána -
lei mielde 1984 rádjai. 90-logu mielde, dalle go sámiid álbmot válljen
orgánat (sámedikkit) álggahuvvojedje sámiid deaŧalaččamus
jietnaguoddin, uhcui almmatge ovttasbargoorgána mearkkašupmi. 1995s
mearridedje golbma davviriikkalaš sámeministara bargagoahtit
davviriikkalaš sámekonvenšuvnna guvlui. Dát čuovvoluvvui nu ahte
davviriikkalaš bargojoavku mas maiddái sámedikkit ledje mielde, 1998s
attii raportta mas sámekonvenšuvnna dárbu ja vuođus
árvvoštallojuvvui. Ovttajienalaš bargojoavku gávnnahii ahte
davviriikkalaš sámekonvenšuvnna bargu lea deaŧalaš ja berre
jotkojuvvot. Lassin evttohii bargojoavku ahte sorjjasmeahttumit
konvenšuvdnabarggus ráhkaduvvojit šiehtadallan- ja
ráđđidanmekanismmat sámi gažaldagaid hárrái guovtti dásis: -
politihkalaš dásis nu ahte sámeministarat ja sámediggepresideanttat
gávnnadit oktii jagis - hálddahuslaš dásis nu ahte ráđđehusaid ja
sámedikkiid virgeolbmuid/virgeoapmahaččaid bissovaš joavku gávnnada
dávjjibut.  Sámeministarat čuovvoledje evttohusaid. Jahkásaš
oktasaščoahkkin ministariid ja sámediggepresideanttaid gaskkas lea
dál álggahuvvon, ja hálddahuslaš dásis lea álggahuvvon
«Davviriikkalaš sámi gažaldagaid virgeoapmahašorgána». Dáid
čoahkkimiid válmmaštallanbargu lea addán ovttasbargoorgánii ođđa
ja deaŧalaš doaimma. Ministtarčoahkkimis skábmamánus 2001
mearriduvvui nammadit áššedovdijoavkku ráhkadit davviriikkalaš
sámekonvenšuvnna evttohusa. Áššedovdijoavkku mandáhtas lea oahppu
ja dutkan máinnašuvvon oktan máŋgga duovdagis mii goit berre
ásahallojuvvot konvenšuvnnas. Áššedovdijoavkku čielggadus galgá
gárvánit juovlamánu 31. 2003.  7.2 Sámi Instituhtta (SI) Sámi
Instituhtta Guovdageainnus lea leamaš doaimmas 1973 rájes. Dat lea
sámi dutkama davviriikkalaš institušuvdna man váldosaččat
Davviriikkaid Ministtarráđđi ruhtada. Instituhta ulbmilin lea nannet
ja gárgedit sámi giela, kultuvrra ja servodateallima. SI deattuha
sámegiela geavaheami doaimmastis. Buot davviriikkat leat ovddastuvvon
SI stivrras. Golbma miellahtu nammaduvvojit Norgga, Ruoŧa ja Suoma
Sámedikki evttohusaid mielde. Earáid nammada Davviriikkaid
Ministtarráđđi. SI barggahii čakčat 2001 24 olbmo (19
jahkedoaimma), ja das lea jahkásaš budjeahttan šiega 10
milj. kruvnnu. 2002 ovddas lea Davviriikkaid Ministtarráđi
vuođđojuolludus badjelaš 7 milj. kruvnnu. Instituhtta ohcá
projeaktaruđaid iešguđetlágan gálduin, earret eará
Dutkanráđis. Okta projeakta oažžu ruđaid Dutkanráđi prográmmas
«Nuppástuvvi eanadat». Njealjejagi dutkanplána mearriduvvui 1998s, ja
ođđa strategiijaplána lea gieskat mearriduvvon. Instituhta doaibma
lea spaktan golmma fágalaš árjaduovdagii, servodatdutkamii, sámi
gielladutkamii ja riektehistorjjálaš dutkamii. Instituhtas leat
máŋga projeavtta buot árjaduovdagiid siskkabealde. Dutkama váldooasis
lea buotsámi mihtilmasvuohta. Servodatdutkan gártá áiggelassii
mearkkašahtti oassin SI doaimmas, ee. danne go projeavttaide oalle
bures fitnašuvvá olggut ruhtadeapmi. SI:s lea sihke davviriikkalaš
ja govddit riikkaidgaskasaš geahččanvuohki
doaimmaidasas. Instituhtta oassálastá earret eará projektii
«Sustainable Reindeer Husbandry» (Guoddinnávccalaš Boazodoallu)
Arktalaš Ráđi vuolde. Dán olis lea okta dutki Ruoššas. Bargojuvvo
maiddái čatnat doaimma lagabuidda universiteahtaide Romssas, Oulus
Suomas, ja Luvlejus, Upmis ja Stockholmmas Ruoŧas ovttasbargan dihtii
dutkama ja dutkibestema birra. Lassin lea álggahuvvon ovttasbargu sámi
dutkama birra Gøteborga universiteahtain. SI áiggošii gárgedit
fierpmádaga informašuvnna, dutkilonohallama ja mielbargiid bestema
váste lunddolaš ovttasbargoinstitušuvnnaid gaskii. Namalassii
deattuhuvvo dutkama gaskkusteapmi dán oktavuođas. Instituhtta
oassálastá maiddái riikkaidgaskasaš eamiálbmotovttasbargui
lagasguovlluin ja Eurohpas, ja eará osiin máilmmis. SI lea maiddái
oassálastán EU ruhtadan projeavttaide mat gusket riektedutkamii ja
gillii. Instituhtta lágida fágalaš semináraid, ja olggosaddá earret
eará čálaráiddu «Dieđut». SI:s lea deaŧalaš rolla sámi dutkamis ja
sámi dutkiid bestemis. Instituhta dutkiin leat njealjis nákkáhallan
doavttirin 1997 rájes, ja juksanmearrin lea ahte eambbosat galget
váldit doavttergráda lagamus jagiin. Institušuvdna bargá gárgedit
eanet infrastruktuvradoaibmabijuid dutkama vuođusin. Earret eará lea
sámi teakstabáŋkku bargu álggahuvvon. Teakstabáŋku sisdoallá jietna-
ja teakstamateriála digitaliserejuvvon hámis, mii galgá dahkat
vuđđosa sámi gielladutkamii, muhto mii maiddái šaddá ávkin eará
dutkamii. SI lea maiddái álggahan ovdaprojeavtta sámi
servodatdieđalaš diehtovuođu gárgedeami dihtii. Duogážin lea
lassánan fuopmášupmi kvantitatiiva dieđuide sámi
servodatdilálašvuođaid hárrái ja dárbu buoridit dálá dieđuid
dábuhanvejolašvuođa. Danne lea projeavtta háhkun láhčit
dilálašvuođaid sámiguoski statistihka diehtovuođu gárgedeapmái ja
doaimmaheapmái, mii sáhttá geavahuvvot sámi servodatdutkamis ja
servodatplánemis. Diehtovuođđu lea maiddái oaivvilduvvon gokčat
sámi almmolašvuođa, báikkálašservodagaid ja oahpahusa
jna. diehtodárbbu (vrd. čuoggáin 9.10.5). Davviriikkaid
Ministtarráđđi lea ávžžuhan Sámi Instituhta álggahit lagat
ovttasbarggu Sámi allaskuvllain. Ministtarráđđi lea dál
guorahallamin davviriikkalaš ovttasbarggu, dán vuolde ministtarráđi
vuollásaš davviriikkalaš alit oahppo- ja dutkaninstituhtaid
organiserema, čatnasanhámi ja ruhtadeami. Boahttevaš organiserema
čielggadeapmi vurdojuvvo 2002 mielde. SI:i maiddái guoská dát
proseassa.  7.3 Davviriikkalaš lonohallanprográmmat Oassin
davviriikkalaš ovttasbarggus leat Davviriikkaid Ministtarráđi olis
álggahuvvon prográmmat lasihit studeanta- ja
oahpaheaddje-/dutkilonohallama. Norplus-prográmma bokte juhkkojuvvojit
stipeanddat studeanttaide váldit osiid oahpus eará
davviriikkas. Prográmma lea maiddái oaivvilduvvon
oahpaheaddjelonohallamii. Sámi allaskuvla oassálastá ovdamearkka
dihtii Norplus-fierpmádahkii Suoma ja Ruoŧa universiteahtaiguin sámi
gielas. Nordmål lea davviriikkalaš giellaáddejumi prográmma. Dat
siskkilda maiddái projeavttaid sámegiela birra. Romssa universiteahtta
lea ee. oassálastán guovtti diekkár projektii. Davviriikkalaš
Dutkioahppoakademiija (NorFa) lea doarjjaortnet davviriikkalaš
dutkioahpu ja dutkijohtaleami ovttasbarggu várás. Lea maiddái
álggahuvvon stipeandaortnet baltalaš riikkaid ja
Orjješdavvi-Ruošša várás man áigumuššan lea veahkehit guhkesáiggi
gelbbolašvuođagárgedemiin ja fierpmádathuksemiin Davviriikkaid ja
davviriikkalaš lagasguovlluid gaskkas.  8 Riikkaidgaskasaš
ovttasbargu olggobealde Davviriikkaid 8.1 Álggahus
Eamiálbmotgažaldagat leat internašunaliserejuvvon, ja lea
lassáneaddji dárbu ovttasbargat riikkaidgaskasaččat oahpu ja dutkama
birra eamiálbmotgeahččanvuogi vuođul. Maŋimuš jagiin lea
riikkaidgaskasaš doaibma maiddái nannejuvvon sámi dutkamis. Norgga
oahppo- ja dutkaninstitušuvnnain lea erenoamáš rolla
riikkaidgaskasaš dutkanovttasbarggus eamiálbmotdutkama
gelbbolašvuođa bokte mii dáppe lea huksejuvvon.  8.2 Arktalaš
ráđđi Arktalaš ráđđi (Arctic Council) vuođđuduvvui 1996s
ovttasbargoorgánan, ja siskkilda dan vihtta davviriikka, ja USA,
Canada ja Ruošša. Arktalaš guovlluid eamiálbmotorganisašuvnnat
sáhttet oažžut stáhtusa bissovaš searvideaddjin. Ee. Sámiráđis lea
dát stáhtus. Arktalaš ráđđi galgá veahkehit ovddidit
birasovttasbarggu ja guoddinnávccalaš gárgedusa
davviguovlluin. Guovttejagi projeakta boazodoalu birra, mii lea
lágiduvvon ráđi olis ja ruhtaduvvon Olgoriikkadepartemeantta ja
Eanadoallodepartemeantta bokte, loahpahuvvo 2002 loahpas. Projeakta
lea biddjojuvvon Sámi dutkamiid guovddážii Romssa universitehttii.
8.2.1 Arktalaš universiteahtta Arktalaš universiteahta (University
of the Arctic) lea Arktalaš ráđđi álggahan arktalaš guovllu
universiteahtaid ja allaskuvllaid fierpmádatovttasbargun. Ovttasbargu
lea namalassii oaivvilduvvon arktalaš dutkamii ja oahpaheaddje- ja
studeantalonohallamii. Gávcci iešguđet riikka, Norgga, Ruoŧa, Suoma,
Islándda, Ruošša, USA ja Ruonáeatnama, alitoahpponstitušuvnnat
oassálastet fierpmádahkii. Arktalaš eamiálbmogiin lea guovdilis sadji
ovttasbarggus. Romssa universiteahtta, Sámi allaskuvla ja Sámi
Instituhtta oassálastet ovttasbargui. Sierra johtalanprográmma
Arktalaš universiteahta vuolde, gohčoduvvon North2north, álggahuvvo
2002s ja bistá 2005i.  8.3 Eamiálbmotgažaldagaid forum Forum
eamiálbmotgažaldagaid várás veahkkebargguin lea projeakta masa
Olgoriikkadepartemeanta ja NORAD leat dahkan álgaga. Forum lea dáža,
sámi ja riikkaidgaskasaš dutkanbirrasiid, veahkkebargobirrasiid ja
beroštusorganisašuvnnaid gávnnadanbáiki dovddiiduslonohallama ja
gelbbolašvuođahuksema dihtii. Čállingoddi lea biddjojuvvon Sámi
dutkamiid guovddážii Romssa universitehttii. Konfereansa «Competence
Building and Indigenous Peoples» (Gelbbolašvuođahuksen ja
eamiálbmogat) dollojuvvui foruma olis čakčat 2001.  8.4
Lonohallanprográmmat Máŋga oppalaš riikkaidgaskasaš oahppoprográmma
leat čuožžovaččat ovttasbargui sámi giella-, kultur- ja
servodatgažaldagaid hárrái. EU-prográmmat Sokrates ja Leonardo da
Vinci sáhttet adnojuvvot sámiguoski oahppoovttasbargui. Leonardo da
Vinci, mii lea fidno- ja profešuvdnaoahpu prográmma, siskkilda
ovttasbarggu oahppoinstitušuvnnaid ja ealáhuseallima gaskkas
(gaskaboddosaččat bidjat oahppo- dahje bargodillái nuppi sadjái,
lonohallama, geahččaladdanprojeavttaid), ja Sokrates lea prográmma
dábálašoahpaheaddjeohppui buot dásiin. Alit oahppooassi prográmmas
gohčoduvvo Erasmus, ja siskkilda studeanta- ja
oahpaheaddjelonohallama ja fágalaš gárgedanbarggu. Eanaš alit
oahppoinstitušuvnnat oassálastet Sokrates-Erasmus-prográmmii. Maiddái
lea álggahuvvon doarjjaortnet gárgedusriikkaid ja Gaska- ja
Nuorta-Eurohpa studeanttaid ohppui (Earreprográmma). Juohke jagi dat
addá doarjaga gárgedusriikkaid ja Gaska- ja Nuorta-Eurohpa
studeanttaide vai besset váldit alit oahpu Norggas. Eanaš
universiteahtat ja allaskuvllat oassálastet Earreprográmmii, mii
ee. galgá adnojuvvot váldit vuostá ruošša sámi studeanttaid. Romssa
universiteahtta ja eanaš allaskuvllat main lea sámi oahppu
oassálastet dasa lassin Barentsplusprográmmii, sierra
lonohallanprográmmii mii álggahuvvui 1995s ja mii addá doarjaga
studeanta- ja oahpaheaddjelonohallamii ja fágalaš gárgedanbargui.  9
Gárgedeapmi ovddasguvlui - ulbmilat ja doaibmabijut 9.1 Álggahus
Viidáset diehtogárgedeapmi lea ovdehussan vai sámi servodat galgá
sáhttit seailluhit ja gárgedit identitehtas, gielas ja kultuvrras ja
oažžut guoddinnávccalaš ealáhusgárgedeami. Danne leage
juksanmearrin nannet sámi oahpu ja dutkama, lasihit sámi studeanttaid
bestema ja addit lasi dieđu sámi servodatdilálašvuođaid ja sámi
kultuvrra birra oassin ollislaš
gelbbolašvuođahuksemis. Erenoamážit deattuhuvvo sámi giela
seailluheapmi ja nannen vuođusteaddji ovdehussan iešáddejupmái ja
identitehtii ja gullevašvuhtii iežas servodahkii. Sámi
vuođđodutkama ja dutkioahpu vuoruheapmi lea oassin ráđđehusa
oppalaš dutkama lasihanplánas. Sámi oahpus ja dutkamis leat
erenoamáš hástalusat mat gusket demográfalaš dilálašvuođaide. Dát
gusto erenoamážit ohppui ja dutkamii mas sámegiella lea mearriduvvon
oahpahus- ja dutkangiellan. Máŋgga institušuvnnas leat fágabirrasat
main leat váttisvuođat studeantabestemiin ja/dahje dieđalaš bargiid
bestemiin. Dálá dilis lea paradoksa ahte dat institušuvdna mas lea
alimus dieđalaš gelbbolašvuohta sámegielas, Sámi allaskuvla,
dušše addá oahpu dán fágas vuolit dásis ja dainna das váilu
dutkioahppu, ja Romssa universiteahtas, mas lea hámolaš váldi addit
oahpu bajimus dásis, leat deavddekeahtes professoráhtat ja dainna ii
leat alddes dieđalaš bajimusgelbbolašvuohta. Ráđđehus atná
deaŧalažžan ahte dáhpáhuvvá dutkan sámegillii institušuvnnain main
lea čielga sámi gullevašvuohta ja mat vuosttažettiin leat sámi
institušuvnnat. Dát gusto erenoamážit Sámi allaskuvlii, muhto
maiddái Sámi Instituhttii mii dál lea Davviriikkaid Ministtarráđi
vuollásaš. Seammás lea deaŧalaš ahte dáhpáhuvvá sámi dutkan Romssa
universiteahtas, gos diekkár dutkan dáhpáhuvvá máŋggafágalaš
oktavuođas. Oahppo- ja dutkanpolitihkalaččat šaddá álo hástalussan
fuolahit ahte vánes resurssain ávkkástallojuvvo buoremus lági mielde,
seammás go eará deaŧalaš deasttat áimmahuššojuvvojit. Dán
oktavuođas lea mearrideaddji mávssolaš sámi ohppui ja dutkamii ahte
gárgeduvvo lagat ovttasbargu dáid guoskevaš institušuvnnaid gaskii.
Doaibmabijut : Ráđđehus atná dettolažžan ahte ovttasbargu
oahppo- ja dutkandoaimmaheaddji institušuvnnaid gaskkas nannejuvvo,
ja áigu dahkat álgaga čađahit čielggadanbarggu, mas lea čatnasupmi
dan golmma institušuvdnii Sámi allaskuvlii, Sámi Instituhttii ja
Romssa universitehttii, mii galgá árvvoštallat iešguđetlágan
organisatuvrralaš rámmaid fágalaš ovttasbarggu gárgedeapmái, dán
vuolde hálddahuslaš searveorganiserenhámiid.  9.2 Romssa
universiteahtta 9.2.1 Universiteahta strategiijaplána Sámi dutkan,
fágaidgaskasaš ovttasbargu ja oahpahus mii guoská sámi
čuolbmabidjamiidda, lea Romssa universiteahta
váldoárjaduovdda. Universiteahta stivra lea 2000s mearridan ođđa ja
viiddisis strategiijaplána dán bargui áigodahkii 2000-2010. Plána
áigumuššan lea nannet sámegiela, buoridit dutkama rámmaeavttuid,
oahpahusa ja bestema, ja buoridit informašuvnna ja
institušvdnaovttasbarggu. Dát doaibmabijut leat earret eará
evttohuvvon vuoruhuvvot plánas: - universiteahta eamiálbmotguovddáža
huksen - fakultearagaskasaš dutkanprográmmat - sámi tematihka
bestenvirggiid juolludeapmi - álggahit luovusoastinortnegiid
vuolggahan dihtii ođđa fágaidgaskasaš dutkanprográmmaid -
eamiálbmotdutkamiid Bachelor- ja Masterprográmma gárgedeapmi - sámi
studeanttaid besten - sámi kulturdieđu lohkanbadjeoahpu bissovažžan
dahkan - sámegiella duođalaš gelbbolašvuohtan dieđalaš virggiide
nammadeamis - nannet rámmaeavttuid sámegiela geavaheapmái
Universiteahtta lea mearridan juolludit 1 milj. kruvnnu jahkásaččat
vihtta jagi ovddasguvlui álggahan dihtii doaibmabijuid mat leat sámi
strategiijaplánas. Sámi dutkamiid guovddáš oažžu ovddasvástádusa
vuoruhit ja čuovvolit doaibmabijuid. Easkkaálgioahppu sámegielas
bargiide ja studeanttaide vuoruhuvvo vuosttas doaibmabidjun man
ulbmilin lea ovddidit sámi kultuvrra áddejumi ja árvvusatnima ja
seammás bajidit sámegiela árvvu dutkangiellan. Universiteahtta ii ane
almmatge vejolažžan ollašuhttit strategiijaplána universiteahta
dábálaš budjeahttarámma siskkabealde, ja lea ohcan liigejuolludusa
guoskevaš departemeanttain.  9.2.2 Riikkagottálaš ovddasvástádus
Romssa universiteahtas galgá ain lea váldoovddasvástádus oahpus ja
dutkamis sámi veahkadaga várás govdes fágagirjju
siskkabealde. Universiteahtas galgá leat ovddasvástádus máŋgga
profešuvdnaoahpus, vierisgielain, servodatfágas, reálafágain
jna. Universiteahta dutkanbiras lea dál riikkagottálaččat, ja muhtun
duovdagiin riikkaidgaskasaččat, sámi gažaldagaid ja eamiálbmot- ja
veahádatgažaldagaid dutkamiid guovddášbáiki. Dán vuođul lea
lunddolaš ahte universiteahtta oažžu riikkagottálaš
ovddasvástádusa eamiálbmotguoski dutkamis, oahpus ja gaskkusteamis, ja
maiddái sámegielas. Dutkioahppu man áigumuššan lea áimmahuššat
sámi dimenšuvnna ja perspektiivva universiteahta fágaduovdagiin
šaddá opparat guovdilis dahkamuššan. Universiteahtta lea 2001
ožžon guokte stipendiáhttavirggi mat leat bealljemerkejuvvon sámi
dutkiohppui. Universiteahtta lea mearridan ahte nubbi virgi galgá
almmuhuvvot boazodollui guoski dutkama várás oassin boazodollui guoski
dutkama guovddáža huksemis, ja nubbi virgi almmuhuvvo viidát oppalaš
sámi- ja eamiálbmotguoski stipeandan. Departemeanta áigu maiddái
ođđa bestenvirggiid boahttevaš juolludemiin oassin ráđđehusa
dutkanlasihanplánas bealljemerket virggiid sámi dutkamii mađe muddui
dat adnojuvvo dárbbašlažžan. Ovdehuvvo almmatge maiddái ahte
universiteahtta ieš rabas bestenvirggiid juogedettiin ja
ođđasisjuogedettiin fuolaha áigeguovdilis fágaduovdagiin oassin
universiteahta iežas vuoruheamis dán duovdaga. Veahkehan dihtii
ollašuhttit strategiijaplána áigu departemeanta árvvoštallat addit
universitehttii ruđaid jahkásaš budjeahttajuolludusas. Supmi
sturrodat ferte árvvoštallojuvvot.  9.2.3 Sámegiella Universiteahtta
lea dál áidna institušuvdna mii addá oahpu sámegielas
váldofága-/doavttergrádadásis. Fága doaibma universiteahtas dakkár
fakulteara oktavuođas mas iešguđetlágan fágasuorggit oktiibuot
gártet nana gielladieđalaš birasin mat guđet guoibmáseaset leat
ávkkálaččat. Danne lea deaŧalaš ahte fága maiddái bisuhuvvo
universiteahtas. Sámegiela viidáset gárgedeapmi ja seailluheapmi, mas
maiddái leat mielde oarjelsámegiella ja julevsámegiella main leat uhca
birrasat, ferte leat guovddážis. Seamma gusto sámegiela gárgedeapmái
dieđalaš giellan. Universiteahtas galgá dán vuođul ain leat
erenoamáš ovddasvástádus sámegiela dutkioahpus. Lagas ovttasbargu
berre leat Sámi allaskuvllain ja Budejju ja Davvi-Trøndelága
allaskuvllain. Dát ovdeha ahte institušuvnnas alddes lea doarvái
gelbbolašvuohta fágas bajimusdásis.  Doaibmabijut : Romssa
universiteahtas galgá leat riikkagottálaš ovddasvástádus
eamiálbmotguoski dutkamis, oahpus ja gaskkusteamis, maiddái
sámegielas. Ovdehuvvo ahte universiteahtas lea lagas ovttasbargu Sámi
allaskuvllain ja eará čuožžovaš institušuvnnaiguin. : Oassin
ráđđehusa dutkama oppalaš lasihanplánas oažžu universiteahtta
juolluduvvot bestenvirggiid mat leat bealljemerkejuvvon sámiguoski
fágaduovdagiidda. Dutkioahppu dáid fágaduovdagiin lea opparat
guovdilis dahkamuššan universitehttii. : Dábálaš
budjeahttajuolludeamis áigu departemeanta árvvoštallat addit
universitehttii ruđaid doibmiibidjat institušuvnna sámi oahpu ja
dutkama strategiijaplána.  9.3 Sámi allaskuvla Sámi allaskuvlla lea
sámi čoahkášguovllus. Sámi allaskuvla lea maiddái áidna alit
oahppoinstitušuvdna Norggas mii lea ollásit sámegielat. Oahpahus lea
eanaš sámegillii, ja sámegiella lea maiddái mearriduvvon
institušuvnna hálddahuslaš giellan. Universiteahtaid ja
allaskuvllaid lága nuppástuhttinevttohusas lea dál mearkkašeamis
evttohuvvon nannejuvvot ahte Sámi allaskuvllas galgá leat seamma lágan
ovddasvástádus sámegielas go eará oahppoinstitušuvnnain lea
dárogielas, nappo ovddasvástádus nannet sámi giellakultuvrra ja
seailluhit ja viidásetgárgedit sámi fágaterminologiija. Čujuhuvvo
Ot.prp. nr. 40 (2001-2002) nuppástusaid birra lágas miessemánu
12. 1995 nr. 22 universiteahtaid ja allaskuvllaid birra ja lágas
suoidnemánu 2. 1999 nr. 64 dearvvasvuođabargiid birra. Sámi
allaskuvlla gárgedeapmi viidáseappot lea danne mávssolaš veahkkin
hukset ja nuppástuhttit sámi servodaga vuođđoealáhuservodagas
ođđaáigásaš diehtoservodahkan. Viidáset huksen ferte liikká
vuođđuduvvot bestenvuđđosa realisttalaš árvvoštallamii, sihke
studeanttaid ja fágaolbmuid dáfus. Allaskuvlla dieđalaš bargit leat
álggaheami rájes 1989s eanet go duppalduvvan. Lunddolaš lea
geahččat viidáset gárgedeami ođđa 10-jagi áigodaga vuollái, goas
galggašii nannet namalassii fágasurggiid main allaskuvllas lea
erenoamáš gelbbolašvuohta.  9.3.1 Sámegiella Dál lea stuorra ja
lassáneaddji dárbu kandidáhtaide geain lea nana sámegielmáhttu. Ain
váilot sámegielat ovdaskuvlaoahpaheaddjit ja oahpaheaddjit
mánáidgárddis ja vuođđoskuvllas, ja alit oahppoinstitušuvnnain leat
váttisvuođat oažžut olbmuid virggiide mat gáibidit dieđalaš
gelbbolašvuođa. Iešguđetlágan servodatsurggiin lea lassáneaddji
dárbu guovttegielat kandidáhtaide. Dat gusto goit maiddái gielddalaš
ja fylkkagielddalaš orgánaide mat leat geatnegahttojuvvon doaibmat
guovttegielagin, muhto maiddái Sámedikki ja dan vuolit orgánaid
álggaheapmi lea mielddisbuktán stuorra dárbbu bures gelbbolaš
bargiide. Maŋimuš logi jagis leat eatnat kandidáhtat čađahan
sámegiela vuolit dási loahppaiskosa oassin cand.mag.grádas ja maiddái
oahpaheaddjeoahpus. Sakka hárvvibut leat váldán sámegiela
váldofágaloahppaiskosa mii lea dárbbašlaš vuođus mannat
viidáseappot doavttergrádaohppui ja akademalaš karrierii. Danne leat
dál hárve olbmot geain lea dieđalaš gelbbolašvuohta bajimusdásis
sámegielas akademalaš máilmmis, ja váttis lea oažžut olbmuid
professoráhtaide dán fágaduovdagii. Sámi allaskuvla lea dat
institušuvdna mas Norggas dál lea alimus dieđalaš gelbbolašvuohta,
dan botta go eará institušuvnnain leat rabas professoráhtat orron
deavddekeahttá máŋggaid jagiid. Maŋimuš jagiin lea dahkkojuvvon
stealládat sámi fágagiela gárgedeapmái máŋgga fágaduovdagis, muhto
lea mearrideaddjin ahte sámegiella ain gárgeduvvo guovdilis osiin
dutkan- ja oahppoduovdagis. Sámi allaskuvla lea álggaheami rájes
dahkan stuorra barggu fágaterminologiija gárgedemiin institušuvnna
iešguđet fágaduovdagis. Sámegiela sajáiduhttin dieđagiellan lea
almmatge guhkesáigásaš bargu mii gáibida bistevaš
árjjaid. Allaskuvllas adnojuvvo leamen čoavddarolla dán duovdaga
viidásetgárgedeamis. Ráđđehus oaivvilda ahte Sámi allaskuvla berre
oažžut riikkagottálaš ovddasvástádusa sámegiela gárgedeamis
dieđafágan. Dát ovddasvástádus siskkilda buot giellajoavkkuid, sihke
davvisámegiela, julevsámegiela ja oarjelsámegiela. Ovdehuvvo ahte
allaskuvllas lea lagas ovttasbargu eará guoskevaš alit
oahppoinstitušuvnnaid fágabirrasiiguin. Sámi Instituhtas
Guovdageainnus lea sámi gielladutkan oktan árjaduovddan. Boahttevaš
oktiisajusteamis láhččojuvvojit vejolašvuođat álggahit
bissovaččabut organiserejuvvon ovttasbarggu dán guovtti
institušuvnna gaskkas (vrd. čuoggáin 9.9.). Dat sáhttá dahkkojuvvot
nu ahte Sámi allaskuvllas álggahuvvojit oalgevirggit Sámi Instituhta
virgehasaide. Go lea dohkálaš dieđalaš gelbbolašvuohta, de sáhttá
guoskevaš virgáduvvot professor II-virgái. Dát dagaha ahte buohkanas
sámi gielladutkanbiras Guovdageainnus nannejuvvo mealgat ja
eahpitkeahttá šaddá gievrramus fágabirasin riikkas.  Doaibmabijut
: Ráđđehus doarju ahte Sámi allaskuvla oažžu riikkagottálaš
ovddasvástádusa áimmahuššat ja gárgedit sámegiela
dieđafágan. Allaskuvlla fágabiras galgá nannejuvvot juolludemiin
ruđaid stipendiáhttavirggiide ja professor II-virggiide. Ulbmilin lea
nannet birrasa vai sámegiella galgá sáhttit álggahuvvot alit dásis
(mastergrádan) mii lea vuođusin sáhttit juolludit
doavttergráda. Ovdehuvvo dalle ahte boahttevaš fápmudanorgána
árvvoštallá allaskuvlla dieđalaš gelbbolašvuođa deavdit fágalaš
eavttuid mat mearriduvvošežžet.  9.3.2 Duodji Sámi duodji lea
álggahuvvon váldofágan Oslo allaskuvllas ovttasbarggus Sámi
allaskuvllain, muhto fága lea dušše ásahuvvon vuođofágadásis Sámi
allaskuvllas. Uhccán studeanttaid geažil eai leat Oslo allaskuvllas
leamaš váldofágastudeanttat maŋimuš 8-10 jagi. Sámi allaskuvla
bidjan árjjaid gelbbolašvuođahuksemii ja lea suige dat
institušuvdna dál mas lea alimus sierragelbbolašvuohta dán
fágaduovdagis. Allaskuvlla lea giđđat 2002 virgádan
vuosttasamanuenssa geas lea doavttergrádagelbbolašvuohta fágas. Okta
stipendiáhta virgehas lea vel guođđan sisa dutkosa doavttergráda
árvvoštallamii. Dán vuođul lea lunddolaš ahte Sámi allaskuvla
oažžu váldoovddasvástádusa fágas ja dainna maiddái riikkagottálaš
ovddasvástádusa oahpahit kandidáhtaid alit dásis. Sámi allaskuvlla
fágabiras ferte nannejuvvot ruđaid juolludemiin bissovaš virggiide,
dahje bestenvirggiide mađe muddui orru dárbbašlaš deavdit
gáibádusaid álggahit fága alit dásis (mastergráda). Ovttasbargu Oslo
allaskuvllain berre jotkojuvvot, muhto duoji váldofága heaittihuvvo
hámolaččat Oslo allaskuvllas. Duollet dálle lea evttohuvvon
davviriikkalaččat čielggadit oktasaš davviriikkalaš dáiddaoahpu
álggaheami. Jurdda diekkár oktasaš dáiddaoahpu birra
ságaškuššojuvvo dál davviriikkalaš oktavuođas. Čoahkkimis golmma
davviriikka sámeministariid ja sámediggepresideanttaid gaskkas
skábmamánus 2001 mearriduvvui ahte Davviriikkalaš sámi gažaldagaid
virgeoapmahašorgána galgá árvvoštallat leago áigeguovdil čielggadit
gažaldaga vel eambbo. Gažaldat oktasaš davviriikkalaš sámi
dáiddaoahpu birra gieđahallojuvvo guoskevaš davviriikkalaš
ovttasbargoorgánain ovdal go ráđđehus dahká áššái oaivila.
Doaibmabijut : Sámi allaskuvlla fágabiras galgá nannejuvvot vai
sámi duodji sáhttá álggahuvvot alit dásis allaskuvllas. Duoji
váldofága heaittihuvvo seammás hámolaččat Oslo allaskuvllas.  9.3.3
Fágalaš govdodaga gárgedeapmi Vaikko vel Sámi allaskuvllas lea
erenoamáš ovddasvástádus addit oahppofálaldagaid namalassii
oaivvilduvvon sámi veahkadahkii, de ii sáhte allaskuvla gokčat buot
fágaduovdagiid. Maiddái Sámi allaskuvla ferte doaibmat
Norggafierpmádaga siskkabealde gos sihke ovttasbargu institušuvnnaid
gaskkas ja bargojuohku daid gaskkas leat deaŧalaš oasit. Sámi
allaskuvla ferte bargat dan guvlui ahte addá oahppofálaldagaid main
das leat erenoamáš ovdehusat ja gelbbolašvuohta. Ráđđehus lea
positiivvalaš evttohussii dihto fágalaš viiddideami birra. Goit lea
deaŧalaš ahte álggahuvvojit oahput mat maiddái sáhttet geasuhit
dievdostudeanttaid. Sáhttá danne leat áigeguovdil addit liigeruđaid
luonddugeavaheami ja valljodatvárrehálddaheami modulaid
álggaheapmái. Ávžžuhuvvo ovttasbargat Romssa universiteahtain mii
álggaha arktalaš eanadoalu ja luonddugeavaheami oahpu 2002 čavčča
rájes. Sáhttá maiddái leat áigeguovdil addit doarjaga álggahemiide
servodatfágaid siskkabealde, ja dalle lagas ovttasbarggus Sámi
Instituhtain mas lea viidát gelbbolašvuohta fágaduovdagis.
Doaibmabijut : Ráđđehus doarju Sámi allaskuvlla dihto fágalaš
govddideami, ovdamearkka dihtii luonddu- ja valljodatvárrehálddaheami
modulaid ja muhtun servodatfágaid álggahemiin.  9.3.4 Fágalaš dási
gárgedeapmi - stáhtusa nuppástuhttin dieđalaš allaskuvlan Mjøs- ja
Nergård-lávdegotti čielggademiid guovdilis evttohusat čatnasit
evttohusaide Sámi allaskuvlla nannema ja gárgedeami birra dieđalaš
allaskuvlan. Nergård-lávdegoddi oaivvilda ahte Sámi allaskuvla álggu
rájes juo lea doaibman dieđalaš allaskuvlan erenoamáš
ovddasvástádusa geažil mii das lea sámi
oahpaheaddjeoahpus. Mjøs-lávdegoddi evttoha dilálašvuođaid láhčit
nu ahte allaskuvla sáhttá gárgeduvvat fápmuduvvon dieđalaš
allaskuvlan. Dieđalaš allaskuvla gullá universiteahttasuorgái ja dan
dovdomearkan lea ahte dat - lágida váldosaččat profešuvdnaoahpu,
oktan iešguđetlágan lohkansurggiiguin - addá oahpu vuođđodásis
gitta bajimusdássái fágaduovdagiiddis siskkabealde, maiddái
doavttergrádaoahpu - doaimmaha mearkkašahtti mađe dutkama mii lea
bissulis dutkioahpu vuođus Dasa lassin lea das áinnas riikkagottálaš
ovddasvástádus oahpus, juogo nu ahte dat lea okto fágaduovdagis dahje
nu ahte leat dušše moadde institušuvnna mat addet bajimusoahpu
guoskevaš suorggis. Go okta allaskuvla muhttašuvvá dieđalaš
allaskuvlan, de ferte atnit seamma gáibádusaid go dalle go
muhttašuvvá universiteahttan - earret govdodatgáibádusaid. Dát
čuovvu maiddái Mjøs-lávdegotti árvalusa. Ferte deattuhit nanusvuođa
ja kvaliteahta dutkandoaimmain ja bissulvuođa dutkioahpus guoskevaš
profešuvdnaoahpu váldosurggiin. Dát máksá ahte institušuvdna ferte
leat joavdan dakkár dássái ahte dat ieš nákce addit dutkioahpu ja
addit doavttergráda. Stáhtusa nuppástuhttin dušše danne go Sámi
allaskuvllas lea guovddášdoaibmaovddasvástádus sámi
oahpaheaddjeoahpus ii leat áigeguovdil. Juos allaskuvlla stáhtus galgá
sáhttit nuppástuhttojuvvot, de ferte dat lea gárgedan dohkálaš
gelbbolašvuođa fágaduovdagiin mat leat erenoamážat Sámi
allaskuvlii. Departemeanta oaivvilda gelbbolašvuođa erenoamáš
sámiguoski fágain nugo sámi gielas ja duojis sáhttit dahkat vuđđosa
dieđalalaš allaskuvlla stáhtusii áiggi
vuollái. Institušuvdnajuohkin ja stáhtusa nuppástuhttin bohciidahttá
sihke fágalaš ja politihkalaš gažaldagaid. Allaskuvlla
gelbbolašvuohta ferte leat árvvoštallojuvvon boahttevaš
fápmudanorgánas ovdal go stáhtus sáhttá nuppástuhttojuvvot. Stáhtusa
nuppástuhttin lea sorjavaš fápmudanorgána positiiva fágalaš
árvvoštallamis eavttuid ja standárddaid mielde maid departemeanta
mearrideš universiteahtta- ja allaskuvlalága ođđa mearrádusaid
láhkavuđđosiin. Mearridanváldi lea seamma lága mielde biddjojuvvon
Gonagassii.  Doaibmabijut : Ráđđehus doarju ahte Sámi allaskuvla
nannejuvvo nu ahte allaskuvlla stáhtus sáhttá nuppástuhttojuvvot
dieđalaš allaskuvlan. Ovdehuvvo ahte dábálaš meannudanvuohki
stáhtusa nuppástuhttinohcamušaid gieđahallama hárrái
čuvvojuvvo. Dat mearkkaša ahte ohcamuš Sámi allaskuvllas vuos ferte
gieđahallojuvvot fápmudanorgánas mii árvvoštallá leatgo fágalaš
eavttut devdojuvvon.  9.3.5 Oahpaheaddjeoahppu Sámi allaskuvllas lea
1994 rájes, dalle go guovddášdoaibmaortnet álggahuvvui
Norggafierpmádagas, leamaš guovddášdoaibmaovddasvástádus sámi
oahpaheaddjeoahpus. Dat mearkkaša ee. ahte allaskuvllas lea leamaš
ovddasvástádus buohtalastimis ja fierpmádathuksemis guovtti eará
institušuvnna ektui maidda lea biddjojuvvon ovddasvástádus sámi
oahpaheaddjeoahpus, Budejju ja Davvi-Trøndelága
allaskuvla. Bargojoavku man Norggafierpmádatráđđi lea nammadan, lea
evttohan ahte guovddášdoaibmaortnet heaittihuvvo dálá hámis ja
lonuhuvvo buoret vuogádagain riikkagottálaš vuoruhemiide dán
suorggis. Departemeanta áigu árvvoštallat mo eará fierpmádathuksema,
profilerema, fágagárgedeami jna. arvvosmahttinortnegat sáhttet boahtit
guovddášdoaibmavuogádaga sadjái. Departemeanta rehkenastá goitge ahte
Sámi allaskuvllas ain galgá leat riikkagottálaš ovddasvástádus sámi
oahpaheaddjeoahpus nugo ovdalge, ja maiddái institušuvnnaid
buohtalastinovddasvástádus áigeguovdilis fágain/fágaduovdagiin ja
dainna maiddái ovddasvástádus institušuvnnaid oktavuođadoallamis ja
fierpmádathuksemis. Dárkilet máinnašumi hárrái Sámi allaskuvlla ja
Budejju ja Davvi-Trøndelága allaskuvllaid oahpaheaddjeoahpu fágalaš
sisdoalu ja organiserema birra čujuhuvvo St.dieđáhussii nr. 16
(2001-2002) Om ny lærerutdanning Mangfold - krevende - relevant
(Ođđa oahpaheaddjeoahpu birra Máŋggadáfotvuohta - gáibideaddji -
čuožžovaš). Sámi allaskuvla lea besten dihto logu studeanttaid
oahpaheaddjeohppui eará davviriikkain. Sámeministariid ja
sámediggepresideanttaid čoahkkimis skábmamánu 7. 2001 nannejuvvui
ahte Sámi allaskuvlla oahpaheaddjeoahppu addá gelbbolašvuođa
virgáduvvat oahpaheaddjin maiddái Ruŧŧii ja Supmii.  9.3.6
Studeantabesten Sámi allaskuvlla viidáset gárgedeami ovdehussan lea
ahte bestendilli buoriduvvo vai institušuvdna nagada deavdit
mearriduvvon doaibma- ja boađusgáibádusaid. Allaskuvlla sisaváldima
sámegielmáhtu gáibádus mielddisbuktá eahpitkeahttá ahte
bestenpotensiála ráddjejuvvo. Adnojuvvo dattetge mávssolažžan
bisuhit gáibádusa vai allaskuvlla identitehta seailluhuvvo. Allaskuvla
ferte almmatge árvvoštallat geavahit dán giellagáibádusa boahttevaš
studeanttaid dábuhanvejolašvuođa vuođul. Máŋga buvttadahkki
sáhttet mielddisbuktit eambbo ohcciid ja dainna buoret
bestendili. Sisaváldin duohtagelbbolašvuođa vuođul oahppojagis
2001/2002 lea váikkuhan, erenoamážit
ovdaskuvlaoahpaheaddjeohppui. Stuorra oassi rávis sámi veahkadagas eai
deavdde dábálaš lohkangelbbolašvuođa hámolaš
gáibádusaid. Allaskuvlii šaddá deaŧalaš dahkamuššan bargat juksat
dán ulbmiljoavkku. Gáiddusoahpahusa ja oasseáiggeoahpu vuoruheapmi lea
máŋgga institušuvnnas váikkuhan ohcciid lohkui. Eanet ja eanet
rávisolbmot, geain leat bearašgeatnegasvuođat ja illá sáhttet fárret
alit oahpu váldima dihtii, leat almmuhan lávdaduvvon oahpuide. Sámi
allaskuvla berre eambbo árjjaid bidjat lávdaduvvon oahpuide, áinnas
oasseáiggeoahppun. Fertejit gárgeduvvot máškidis, neahttavuođđosaš
oahput ruđaid veagas maid allaskuvla oažžu iešguđetlágan
prográmmaid bokte IKT vuoruheapmái (vrd. čuoggáin 9.6). Sámi
allaskuvllas leat, danne go skuvla lea váldosaččat doaibman
oahpaheaddjeoahppoinstitušuvdnan, leamaš eanemus
nissonstudeanttat. Ođđa oahppofálaladagaid álggaheapmi, mat
arvvosmahtášedje maiddái dievdoohcciid, sáhttá nuppástuhttit
sohkabealčoakkádusa ja buoridit bestema. Lasihan dihtii bestema lea
allaskuvlii hástalussan dahkat oahppofálaldagaid sihke máškideabbon
ja eanet geasuheaddjin. Departemeanta oaivvilda ahte allaskuvla ferte
álggahit doaibmabijuid rábášnaga dainna ulbmiliin. Dasgo allaskuvllas
lea oalle uhca hálddahusaš, de áigu departemeanta addi allaskuvlii
liigeruđaid doaimmahit bestenbarggu. Hástalussan lea ain váfistit
ahte bestejuvvojit pedagogalaš bargit sámi mánáidgárddiide geain lea
sámegiela gelbbolašvuohta. Bargiid sámegiela ja kultuvrra máhttu ja
diehtu lea mearrideaddji ovdehussan juos mánát galget oažžut
nannejuvvot ja gárgeduvvot iežaset giela ja identitehta. Dasgo Sámi
allaskuvllas máŋgga jagi guhkkodahkii eai leat leamaš doarvái ohccit
ovdaskuvlaoahpaheaddjeohppui, de áigu Mánáid- ja bearašdepartemeanta
ovttasbarggus Sámedikkiin čielggadit gažaldaga stipeandaortnegis
studeanttaide geat váldet ovdaskuvlaoahpaheaddejoahpu allaskuvllas.
Doaibmabijut : Sámi allaskuvla ferte vuoruhit doaibmabijuid mat
lasihit studeantabestema. Institušuvdna oažžu juolluduvvot
liigeruđaid máksit goluid hálddahuslaš virgái mii ee. galgá plánet
ja doaimmahit árjjálaš bestenbarggu. : Mánáid- ja
bearašdepartemeanta áigu ovttasbarggus Sámedikkiin čielggadit
gažaldaga vásedin stipeandaortnegis studeanttaide geat váldet
ovdaskuvlaoahpaheaddjeoahpu Sámi allaskuvllas.  9.4 Budejju allaskuvla
deaŧalaš dahkamuššan lea oahpahit fágaolbmuid geain leat julevsámi
giela ja kultuvrra diehtu ja máhttu. Sihke skuvlalágádusas ja
iešguđet servodatsuorggis váilot bargit geain leat doarvái dieđut
ja máhtut dáid fágaduovdagiin. Budejju allaskuvla lea guovddážis
julevsámi guovllus, ja lea álggahan lagas ovttasbarggu báikkálaš
giella- ja oahppoguovddážiin Árraniin Divtasvuonas. Ovttasbargu ja
gelbbolašvuohta mii dáppe lea gárgeduvvon, berre huksejuvvot
viidáseappot. Allaskuvla lea 1998s mearridan sierra doaibmaplána sámi
oahpuide ja dutkamii. Doaibmaplána bajit ulbmilin lea gokčat
julevsámi giella- ja ássanguovllu čuožžovaš oahppo- ja
dutkandárbbu. Plána strategalaš juksanmearit siskkildit
ee. gelbbolašavuođagárgedeami julevsámi veahkadahkii alit dási
oahppofálaldagaid bokte julevsámi gielas, duojis ja servodatfágas mas
deattuhuvvo julevsámi kultuvra ja historjá. Allaskuvllas leat dál
guokte doavttergrádastipeandda servodatdiehtagis mas sámi
dilálašvuođat deattuhuvvojit, ja maid ruhtadit Oahpahus- ja
dutkandepartemeanta ja Norgga dutkanráđđi. Dutkanráđis lea
allaskuvla velá ožžon bálkáruđaid professor II-virgái ja
váldofágastipendiáhttii julevsámegielas. Bestenvuođus allaskuvlla
sámi oahpuide lea njárbat. Danne lea dihto dárbu juolludit ruđaid
lassin budjeahttajuolludussii mii boahtá dábálaš
ruhtadanortnegis. Departemeanta áigu árvvoštallat atnit dás deastta
jahkásaš ruhtajuolludeamis. Ráđđehus doarju ahte Budejju
allaskuvllas ain galgá leat riikkagottálaš ovddasvástádus addit oahpu
julevsámegielas ja kultuvrras
oahpaheaddjeoahppooktavuođas. Allaskuvlla ovddasvástádus ráddjejuvvo
fálaldaga addimii oassin oahpaheddjiid vuođđooahpus ja lasseoahpus,
dahje iehčanas fágii vuolit dásis. Váldoovddasvástádus addit oahpu
sámi gielas ja kultuvrras, maiddái julevsámegielas, master- ja
doavttergrádadásis gullá Romssa universitehttii ja Sámi allaskuvlii.
Doaibmabijut : Budejju allaskuvllas galgá ain leat riikkagottálaš
ovddasvástádus julevsámi gielas ja kultuvrras oassin
oahpaheaddjeoahpus. Departemeanta áigu árvvoštallat juolludit
liigeruđaid mat čatnasit allaskuvlla ovddasvástádusduovdagii.  9.5
Davvi-Trøndelága allaskuvla Smávva giellabirrasat mat leat bieđganan
viiddis guovlluide leat dahkan erenoamáš váttisin bisuhit ja gárgedit
oarjelsámi giela. Danne lea guovdilis juksanmearrin oahpahit eambbo
oahpaheddjiid geain leat oarjelsámi giela ja kultuvrra dieđut ja
máhtut mat sáhttet viidásetgaskkustuvvot mánáidgárddis,
vuođđoskuvllas ja joatkkaskuvllas. Allaskuvla lea ráhkadan
doaibmaplánasárggastusa oarjelsámi giela ja kultuvrra bargui. Plána
guovdilis dahkamuššan leat ee. addit jotkkolaš ja einnostuvvi
fálaldaga oarjelsámegielas 1 ja 2 (oktiibuot 20 čuoggá), gárgedit
oahppofálaldagaid mat nannejit oarjelsámiid ealáhuslaš ja
kultuvrralaš sajádaga (ovdamearkka dihtii
valljodatvárreávkkástallan), gárgedit oarjelsámi fágaosiid
oahpaheaddjeoahpu rámmaplána olis, gárgedit fágalaš/hálddahuslaš ja
teknihkalaš gelbbolašvuođa (IKT/oarjelsámi oahpahus). Deattuhuvvo
maiddái gárgedit norgga-ruoŧa ovttasbarggu ja ovttasbargodoaibmabijuid
gielalaš veahádagaiguin riikkaidgaskasaččat. Nugo Budejju
allaskuvllasge lea Davvi-Trøndelága allaskuvllas njárbes bestenvuođus
sámi oahpuide. Danne lea dihto dárbu juolludit ruđaid lassin
budjeahttajuolludussii mii boahtá dábálaš
ruhtadanortnegis. Departemeanta áigu árvvoštallat atnit dás deastta
jahkásaš ruhtajuolludeamis. Lávdaduvvon oahppofálaldagat
oahpaheddjiide ja ovdaskuvlaoahpaheddjiide geat leat barggus, leat
čájehan addit lassánan studeantavuđđosa ja doaibmat
bures. Allaskuvla berre bidjat árjjaid addit dákkár
oahppofálaldagaid. Davvi-Trøndelága allaskuvlii biddjojuvvo ain
riikkagottálaš ovddasvástádus addit oahpu oarjelsámi gielas ja
kultuvrras oassin oahpaheaddjeoahpus. Allaskuvlla ovddasvástádus
ráddjejuvvo oarjelsámi gillii ja kultuvrii
oahpaheaddjeoahppooktavuođas, ja Sámi allaskuvllas ja Romssa
universiteahtas lea ovddasvástádus sámegiela, maiddái oarjelsámegiela,
alit dási oahpus ja dutkamis.  Doaibmabijut : Davvi-Trøndelága
allaskuvllas galgá ain leat riikkagottálaš ovddasvástádus oarjelsámi
gielas ja kultuvrras oassin oahpaheaddjeoahpus. Departemeanta áigu
árvvoštallat juolludit liigeresurssaid mat čatnasit allaskuvlla
ovddasvástádusduovdagii.  9.6 IKT:a vuoruheapmi 9.6.1 IKT sámi
oahpaheaddjeoahpus Oassin ráđđehusa IKT:a vuoruhanprográmmas
oahpaheaddjeohppui lea Sámi allaskuvla ožžon ruđaid gárgedit
oktasaš oahppanvuođđolávddi sámi oahpaheaddjeohppui. Allaskuvla lea
2000 rájes ožžon vuođđojuolludusa mii lea kr 398 000 ja oaččui
2001s velá liigedoarjaga mii lei kr 420 000. Ruđat leat eanaš mannan
gárgedit ođđa, máškidis oahppanvugiid ja -metodaid mat
vuođđuduvvet studeanta-PC:ide ja láiggehis kommunikašuvdnii. Sámi
allaskuvla lea dán lassin ožžon juolluduvvot 2001s kr 250 000
Guovddášorgánas máškidis oahppama várás alit oahpus (Sentralorganet
for fleksibel læring i høyere utdanning/SOFF) vai beassá fállat 10
čuoggásaš lasseoahpu oahpponeavvopedagogihkas gáiddusoahpahussan
sámi guovlluid vuođđoskuvlla ja mánáidgárddiid oahpaheddjiide. IKT
deattuhuvvo oahpahusas, sihke kommunikašuvdnan ja bargoneavvun
fágas. Sámi institušuvnnain leat teknologalaš hástalusat danne go
namalassii boarráset IT-vuođđolávddit eai doarjjo sámi
čálamearkkaid. Deattuhuvvot galgá eanet ovttasbargu Sámi allaskuvlla
ja vuođđo- ja joatkkaskuvllaid gaskkas gelbbolašvuođaloktema,
teknihkalaš čovdosiid jna. dihtii. Vuođđojuolludus allaskuvlii
oahpaheaddjeoahpu IKT vuoruhanprográmma bokte jotkojuvvo
2002s. Juolludeapmi ain ovddasguvlui galgá árvvoštallojuvvot buot
institušuvnnaid guovdu.  9.7 Sámegiella joatkkaskuvllain 9.7.1
Joatkkaoahpahusa árvvoštallan Ođastusa 94 vuolde Oassin
departemeantta árvvoštallamis joatkkaoahpahusa Ođastusa 94 vuolde
lea departemeanta addán Sámi oahpahusráđđái, ođđajagemánu 1. 2000
rájes Sámedikki oahpahusossodat, bargun organiseret sámi
joatkkaoahpahusa árvvoštallama. Golbma árvvoštallanráportta leat
válbmasat: - Sámi joatkkaoahpahus - vuoigatvuođat ja sisdoallu (Sámi
Instituhtta, 2000) - Sámi joatkkaoahpahus ođastusa 94 vuolde (NIBR
2000) - Sámi joatkkaoahpahusa árvvoštallan Ođastusa 94 vuolde,
oktiigeassu (AGENDA 2000). Oahppanguovddáš lea guorahallan raporttaid
ja evttohan máŋga doaibmabiju oahpaheami sisdoalu, oahpponeavvuid ja
Sámedikki rolla hárrái sámi joatkkaoahpahusas. Budjeahtas 2002 leat
juolluduvvon ruđat ruhtadit Sámedikki projeavtta
Kvaliteahttagárgedeapmi sámi joatkkaoahpahusas. Dáinna juolludusain
váldá Sámediggi badjelasas barggu árvvoštallanraporttaiguin ja
Oahppanguovddáža evttohusaiguin ovddasguvlui. Negatiiva
oahppilohkogárgedus maŋimuš jagiin gáibida doaibmabijuid mat
váfistit dáid skuvllaid boahtteáiggi. Váldojuksanmearrin lea bisuhit
ja gárgedit skuvllaid fágalaš gelbbolašvuođa ja váfistit dohkálaš
resursaávkkástallama áiggi vuollái. Departemeanta lea dasto nammadan
bargojoavkku mii vuosttas jahkebeali mielde 2002 galgá ráhkadit
raportta sámi joatkkaskuvllaid birra ja evttohit skuvllaide
hálddahuslaš čatnasumi.  Doaibmabijut : Ráđđehus áigu
budjeahttaoktavuođas čuovvolit álggahuvvon sámi joatkkaoahpahusa
kvaliteahttagárgedanprojeavtta gárgedan dihtii sámi joatkkaskuvllaid
fágalaš gelbbolašvuođa ja váfistan dihtii dohkálaš
resursaávkkástallama. Dien guovtti sámi joatkkaskuvlla hálddahuslaš
čatnasupmi árvvoštallojuvvo nammaduvvon bargojoavkku evttohusa
mielde.  9.7.2 Stipeandaortnet Sámediggi hálddaha stipeandaortnega
ollesáiggeohppiid várás joatkkaskuvllas geat váldet sámegiela fágan. 1
milj. kruvnnu várrejuvvojit jahkásaččat juogadeapmái dohkálaš
ohcciide. Maŋimuš áiggiid lea submi leamaš sullii kr 2 500 juohke
oahppái juohke skuvlajahkái.  Doaibmabijut : Ráđđehus áigu
ovttasráđiid Sámedikkiin árvvoštallat ulbmillaš ortnegiid
arvvosmahttit eambbo sámiid ohcat joatkkaoahpahussii.  9.7.3
Rávisolbmuid oahpahus joatkkaskuvlla dásis Boazodoalu nuppástuhttima
geažil lea dárbu ceahkkálassii nannet sámi joatkkaskuvllaid
rávisolbmuid oahpahusfálaldagaid máŋga jagi ovddasguvlui. Hástalussan
lea lágidit rávisolbmuid oahpahusfálaldagaid mat namalassii geasuhit
sin geat guđđet boazodoalu ja barget ođđa karrierageainnu
guvlui. Sámi joatkkaskuvllain Kárášjogas ja Guovdageainnus šaddá
guovdilis rolla dán barggus ovddasguvlui. Dát skuvllat nannejuvvojit
nu ahte buorebut sáhttet ovddaldastit rávisolbmuid oahpahusdárbbuid
sámi servodagas.  9.7.4 Earreortnet Lasihan dihtii sámiid bestema alit
ohppui leat máŋga oahpu álggahan earreortnegiid sámi
studeanttaide. Sámediggi lea dasa lassin evttohan ahte ohppiide geain
lea sámegiella vuosttasgiellan joatkkaoahpahusas, galget addojuvvot
lassečuoggát alit ohppui sisaváldimis. Evttohus lea vuođuštuvvon
dainna ahte sámi oahppit geain lea leamaš sámegiella sihke
vuođđoskuvllas ja joatkkaoahpahusas leat buorebut ráhkkanan dustet
hástalusaid sámi servodagas ja doibmet buorebut fidnoeallimis sámi
guovlluin. Sii máhttet guokte riikkagottálaš giela, sámegiela ja
dárogiela, juoga man ovddas galget bálkkašuvvot alit ohppui
sisaválddettiin. Departemeantta juksanmearrin lea atnit nu álkis
njuolggadusaid go sáhttá main leat nu uhccán erenoamáš
lassečuokkesortnegat go vejolaš. Dán vuođul ii leat dorjon
evttohuvvon ortnega. Ásahuvvon earreortnegat jotkojuvvojit ja sáhttet
vaikko viiddiduvvot dárbbu mielde. Institušuvnnat geavahit almmatge
iešguđetlágan eavttuid mat adnojuvvojit vuođđun sisaváldimii
sámeeriid bokte. Sáhttá neaktit sorrájin ja unohassan ovttaskas
ohccái. Departemeanta áigu danne fuolahit ráhkadahttit oktasaš
eavttuid.  Doaibmabijut : Sámi studeanttaid alit ohppui
sisaváldinearreortnegat galget dárbbu mielde sáhttit viiddiduvvot, ja
oktasaš eavttut sisaváldimii earreortnegiid bokte galget ráhkaduvvot.
9.8 Válddi sirdin Sámediggái Bajit politihkalaš juksanmearrin lea
evttohuvvon ahte Sámediggái galgá addojuvvot stuorát politihkalaš
váikkuhanfápmu ja lasi váldi áššiin mat erenoamážit gusket sámi
veahkadahkii. Oassin dás ollásuvvo Sámedikki autonomiija sihke
ekonomalaš ja fágalaš oktavuođas. Vai Norga galgá sáhttit deavdit
geatnegasvuođaidis riikkagottálaš rievtti ja álbmotrievtti mielde,
de atná ráđđehus deaŧalažžan nannet Sámedikki rolla eaktoháhkkin
ja ovddasvástideaddji orgánan sámi servodaga gárgedeamis. Ráđđehus
háliida danne addit Sámediggái lasi válddi duovdagiin mat gusket sámi
veahkadahkii nugo oahppu, ealáhusgárgedeapmi, giella ja kultuvra. Alit
oahpu hárrái lea Sámediggi báhkkodan sávaldaga ahte Sámediggi
oččošii válddi mearridit rámmaplánaid sámi
oahpaheaddjeohppui. Ráđđehus atná lunddolažžan ahte Sámediggi
oažžu seamma válddi dán duovdagis go das lea skuvlalágádusa
hárrái. Dat máksá ahte Sámediggi oažžu válddi mearridit rámmaplánaid
erenoamáš sámi fágaide nugo sámegillii ja duodjái. Eará fágaid
rámmaplánat leat oktasaččat dáža ja sámi
oahpaheaddjeohppui. Sámediggi oažžu vejolašvuođa addit ráđiid mo
sámi geahččanvuohki sáhttá áimmahuššojuvvot dáid fágain. Ođđa
rámmaplánat mat mearriduvvojit dáid fágaide, mielddisbuktet maiddái
ahte allaskuvllat ožžot stuorát válddi ieža mearridit báikkálaš
fágaplánaid ja dien láhkai áimmahuššat hágu oahpaheaddjeoahpu birra
mas lea sámi geahččanvuohki. Mánáidgárddi rámmaplánas lea sierra
kapihtal sámi giela ja kultuvrra birra. Áigeguovdilin lea
árvvoštallat seahtágo Sámediggi áiggi vuollái oažžut nannoset
mieldeváikkuheami rámmaplána sámi sisdoalu dárkkisteami ja gárgedeami
hárrái. Sámediggi oažžu universiteahtta- ja allaskuvlalága
čuovvovaš nuppástusa bokte rievtti evttohit olggut stivralahtuid
Sámi allaskuvlla stivrii. Eará institušuvnnain ovddastuvvo Sámediggi
nugo ovdal institušuvnna stivrra evttohusa mielde. Diekkár
ovddasteapmi lea Romssa universiteahtta geavahan maŋimuš
stivraáigodagas, ja dat adnojuvvo ávkkálaš ortnegin sihke
institušuvnnaide ja Sámediggái. Olggut stivralahtuid nammada ain
departemeanta iehčanas vuđđosa alde, muhto departemeanta áigu ain
atnit deastta evttohusain Sámedikki ovddasteami birra stivrejeaddji
orgánaide main dat leš áigeguovdil.  Doaibmabijut : Sámediggi
oažžu válddi mearridit rámmaplánaid erenoamáš sámi fágaide nugo
sámegillii ja duodjái oahpaheaddjeoahpus. Rámmaplánaid eará fágaide
mearrida ain departemeanta nugo ovdalge, muhto Sámediggi oažžu
vejolašvuođa addit ráđiid sámi geahččanvuogi birra dáid
fágain. : Mánáid- ja bearašdepartemeanta áigu árvvoštallat guđe
láhkai Sámediggi sáhttá oažžut stuorát váikkuhanfámu mánáidgárddi
rámmaplána vejolaš ođđa veršuvdnii.  9.9 Oktiisajusteapmi
Plánejuvvon lea ovtta sadjái bidjat máŋga institušuvnna
Guovdageainnus oktasaš ođđahuksehussii - sámi dieđadállui
Guovdageidnui. Dát gusto vuos Sámi Instituhttii, Sámi allaskuvlii,
Sis-Finnmárkku studeantaovttastuslihttui, Sámi arkiivii ja Sámi ja
suoma báikenamaid nammanevvohahkii. Lassin árvvoštallá Gielda- ja
guovlodepartemeanta berrejitgo areálat Sámi erenoamášpedagogalaš
doarjalussii stáhtalaš pedagogalaš doarjjavuogádaga siskkabealde ja
Eamiálbmogiid vuoigatvuođaid gelbbolašvuođaguovddážii váldojuvvot
mielde oktasašdálu plánemii, gč. máinnašumi St.prp.nr. 1
(2001-2002) kap. 274 Stáhtalaš allaskuvllat ja kategoriija 13.40
Gielda- ja guovlodepartemeantta budjeahttaevttohusas. Dasa lassin lea
Sámediggi almmuhan Gielda- ja guovlodepartementii iežas beroštumi
láigohit lanjaid dálus Sámedikki oahpahus- ja giellaossodahkii. Dás
lea sáhka lanjain 32 mielbargái. Evttohus mearkkaša ahte sámegiel
institušuvnnat, main leat sullii 110 mielbargi ja main Sámi
allaskuvla čielgasit lea stuorámus institušuvdna, biddjojuvvojit
ovtta sadjái. Diekkár oktiisajusteapmi mielddisbuktá stuorát fágalaš
ja dieđalaš birrasiid ja buktá synergiijabeavttu. Lassin berre addit
positiiva gierdováikkuhusaid bestemii sihke ohppui ja sámi dutkamii,
ja sámi dutkama gaskkusteapmái. Plánejuvvo searválaga geavahit
areálaid nugo vuostáváldima, doaimmahaga, kantiinna, čoahkkinlanjaid,
konfereansalanjaid jna. ja oktasaš teknihkalaš
doarjjafunkšuvnnaid. Evttohuvvon oktiisajusteapmi siskkilda
institušuvnnaid mat gullet máŋgga departemeantta vuollái. Oahpahus-
ja dutkandepartemeanta lea árvvoštallan Sámi allaskuvlla doaimma
areálarámma, ja lea bivdán Statsbygg, mii fuolaha dálu projekteremis,
čielggadit eará berošteddjiid dárbbuid vai dálu buohkanas rámma
sáhttá mearriduvvot. Plánenproseassa ovdeha ahte doaimmat oassálastet,
ja dat bistá olles 2002. Ovdaprojeakta sáhttá rehkenastojuvvot
válbmanit jahkemolsumis 2003/4.  Doaibmabijut : Ráđđehus máhccá
áššái St.prp. nr. 1:s (2002-2003).  9.10 Dutkan Dárbbašuvvo eambbo
dutkan sámi dilálašvuođaid birra vai sáhttá hukset sámi
diehtovuđđosa ja gaskkustit dán dieđu sámi ja ii-sámi
birrasiidda. Dán oktavuođas lea maiddái ulbmilin lasihit dutkiid logu
geain lea sámi duogáš sámi ja sámiide guoski dutkamis. Sámi
dieđalaš giela gárgedeapmi lea sámi dutkama guovdilis
hástalus. deaŧalaš lea almmuhit dieđalaš bargguid sámegillii ja
buktit dutkama diehttevassii sámegielat birrasiidda. Seammás ferte
sámegiela lasihanáigumuš vihkkedallojuvvot eará buvttadahkkiid
vuostá, ovdamearkka dihtii dat ahte váilot dutkit geain lea doarvái
sámegiela gelbbolašvuohta ja ahte dutkanbohtosat galget ollet
sidjiide geat eai máhte sámegiela, juogo sii leat sikkabealde vai
olggobealde sámi servodaga. Sámi dutkan berre leat oidnosis maiddái
viidát oktavuođas, maiddái dakkárin mii buktá juoidá
riikkaidgaskasaš eamiálbmotdukamii. Das lea mearkkašupmi sihke
dutkamii ollislaččat ja ovttaskasdutkiid meritterendárbbu dihtii,
ahte bohtosat sáhttet dahkkojuvvojit dovddusin
riikkaidgaskasaččat. Dát dahká dakkár giela geavaheami áigeguovdilin
mainná joavdá viidát riikkaidgaskasaččat. Diekkár deasttat fertejit
vihkkedallojuvvot dan dárbbu ja sávaldaga vuostá ahte galggašii
eambbo dutkanbargguid almmuhit sámegillii. Visot dutkamii gusto
kvaliteahttagáibádus. Maiddái kvaliteahttaárvvoštallama vejolažžan
dahkama dihtii fertejit bohtosat buktojuvvot diehttevassii viidát
dutkanbiirii. Eanet ja eanet gáibiduvvo ahte dutkan galgá
árvvoštallojuvvot, ii dušše riikkagottálaš, muhto maiddái
riikkaidgaskasaš oktavuođas. Sámi dutkamii biddjojuvvojit dego
earáge dutkamii dákkár gáibádusat.  9.10.1 Sámi dutkama prográmma
Mjøs-lávdegoddi lea árvalusas NOU 2000: 14 čujuhan Sámedikki
evttohussii čađahit logijagi prográmma sámi dutkama huksemii ja
gárgedeapmái. Prográmma lea oaivvilduvvon sisdoallat doaibmabijuid mat
nannejit sámi dutkanbirrasiid vai sámegielat dutkit
bestejuvvojit. Mjøs-lávdegoddi doarju Sámedikki evttohusa. Lávdegoddi
deattasta dasa lassin ahte diekkár prográmma rámma siskkabealde
maiddái dárbbašuvvo dahkkojuvvot teknihkalaš infrastruktuvra
informašuvdnateknologiija, data ja statistihka hámis. Maiddái
Nergård-lávegoddi evttoha logijagi prográmma mas besten
deattuhuvvo. Evttohusat leat konkretiserejuvvon fágalaš sisdoalu ja
organiserema hárrái. Hástalusat sámi dutkamis gustojit sihke dárbui
váfistit guhkesáigásašvuođa ja eambbo bálddastima. Dutkanráđđi lea
dán dihtii álggahan sierra prográmma sámi dutkamii čakčat 2000
(vrd. čuoggáin 6.3). Prográmma juksanmearrin lea veahkehit bestemiin
ja gelbbolašvuođahuksemiin birrasiin mat barget sámi dutkamiin,
eambbo ovttasbargui Davvikalohta universiteahtaid gaskkas ja sámegiela
gárgedemiin dieđagiellan. Dutkama etihkkii giddejuvvo maiddái
fuopmášupmi, ja galgá ráhkaduvvot sierra plána
bestendoaibmabijuide. Prográmma galgá veahkehit bálddalastit
dutkanárjjaid ja arvvosmahttit institušuvnnaid ja olgoriikkalaš
dutkanbirrasiid ovttasbargat. Temáhtalaččat čohkkejuvvojit
dutkanárjjat guovtti váldofáddái, sámi iešartikuleren: olggosbuktin
ja eavttut, ja sámi servodateallin: rašuvnnalaš ja
institušuvnnalaš aspeavttat. Prográmma navdojuvvo várehit máŋga
dárbbu maid logijagi prográmma evttohusat ledje oaivvilduvvon
várehit. Prográmma lasiha maiddái vejolašvuođaid ollislaš
jurddašeapmái sámi oaidninguovllus go prográmmastivrras leat sámi
ovddasteaddjit. Go juo dál lea álggahuvvon sierra prográmma sámi
dutkamii, de lea lunddolaš nannet dán ovdalii go háddjet návccaid
ođđa prográmma álggahemiin. Danne evttohuvvo nannet Dutkanráđi sámi
dutkama prográmma. Čujuhuvvo seammás evttohusaide ovdalaš
kapihttaliid vuolde nannet čuožžovaš institušuvnnaid. Lassin
Oahppo- ja dutkandepartementii lea Gielda- ja guovlodepartemeanttas
juksanmearrin nannet prográmma. Gielda- ja guovlodepartemeanta áigu
maiddái stáhta sámepolitihka bálddalastinovddasvástideaddjin leat
mielde váikkuheamen ahte eará departemeanttat bidjet čuožžovaš
dutkandárbbuid prográmmii. Go Dutkanráđi prográmma áigodat leat
nohkan, ja bohtosat leat árvvoštallojuvvon, de lea lunddolaš
árvvoštallat galgágo prográmma guhkiduvvot viđain jagiin.
Doaibmabijut : Ráđđehus áigu, buohkanas juolludusaid siskkabealde
mat addojuvvojit Norgga dutkanráđi atnui, nannet Dutkanráđi sámi
dutkama prográmma deattuhemiin guhkesáigásaš čuolbmabidjamiid.
9.10.2 Besten Lassin stipendiáhttavirggiide mat juolluduvvojit njuolga
institušuvnnaide, bohtet stipeanddat mat juolluduvvojit Dutkanráđi
prográmmaid ja projeavttaid bokte (vrd. čuoggáin 4.2.2, 4.3.2 ja
6.3). Sámi dutkama bestenvuođus lea almmatge oppalaččat
uhcci. Eanaš fágaduovdagiin leat uhccán dohkálaš kandidáhtat. Danne
lea juksanmearrin nannet bestema oppalaččat. Sámegiela oahpaheapmi
sámegielahemiide nugo Romssa universiteahtta dál áigu vuoruhit, lea
positiiva doaibmabidju. Iešguđet servodatsuorggis lea stuorra jearru
sámegielat kandidáhtaid. Dainna jávket máŋga potensiála bestehasat
geain lea sámi duogáš bargoeallimii áigá ovdal go leat álgán
dutkikarrierii. Dán oktavuođas lea hástalussan árrat oahpus dahkat
studeanttaid dihtomielalažžan ahte dutkan lea áigeguovdilis
karrieregeaidnu. Áigeguovdilis doaibmabidjun sáhttet leat
muhttádusstipeandaortnegat vai váldofágahasat sáhttet ráhkadit
doavttergrádaohcamušaid. Oktasaš davviriikkalaš
doavttergrádakurssat sáhttet leat nubbi vuohki lasihit bestema,
seammás go dat duddjojit gullevašvuođa stuorát dutkanbirrasii. Dasa
lassin šaddá vejolažžan davviriikkalaš rámma siskkabealde váldit
ovdan čuolbmabidjamiid mat orrot oktasaččat sámi dutkanoahpus, nugo
etihkalaš gažaldagat, smávva dutkanbirrasiid hástalusat ja
eará. Departemeanta lea dihto muddui bealljemerken
stipendiáhttavirggiid sámi dutkamii oahppoinstitušuvnnaid budjeahtaid
bokte. Institušuvnnain lea maiddái iehčanas ovddasvástádus bestemis
juohkima bokte eará stipendiáhttavirggiid ja dieđalaš
virggiid. Lassin berrejit institušuvnnat ovttas Norgga dutkanráđiin
ságaškuššat doaibmabijuin mat sáhttet buoridit bestema sámi
dutkamii. Lagat ovttasbargu ja lonohallanšiehtadus dutkiid ja
studeanttaid váste Romssa universiteahta ja Sámi allaskuvlla gaskkas
sáhttá leat vuohki arvvosmahttit lasihit bestema. Ráđđehus áigu
sierra stuorradiggedieđáhusas bestema birra oahpahus- ja
dutkanvirggiide universiteahtta- ja allaskuvlasuorggis evttohit
iešguđetlágan doaibmabijuid lasihan dihtii dutkanárjjaid. Bestema
nannen sámi dutkamii galgá gehččojuvvot daid bestendoaibmabijuid
olis mat ovddiduvvojit dán dieđáhusas.  Doaibmabijut : Ráđđehus
áigu nannet bestema sámi dutkamii. Nannen boahtá osohahkii
stipeandaruđaid bokte Dutkanráđis, osohahkii bestenvirggiid
juolludemiin guoskevaš institušuvnnaid budjeahtaid bokte.  9.10.3
Dutkama organiseren Sámediggi lea evttohan ahte áiggi vuollái
ceggejuvvo davviriikkalaš dutkanráđđi, ja vaikko sámi dutkanráđđi
Norgii vuorddedettiin davviriikkalaš orgána. St.dieđáhusas nr. 39
(1998-99) Forskning ved et tidsskille (Dutkan áigeearus) oaivvildii
departemeanta earret eará ahte berrešii geahčadit vejolašvuođaid
doaimma eambbo bálddalastit Dutkanráđi bokte ja lasihit
davviriikkalaš ovttasbarggu ovdalii go cegget ođđa orgánaid. Muđui
sáhtii Sámediggi ieš árvvoštallat dárbbus vuolit orgánii mii fuolaha
dutkangažaldagain (vrd. čuoggáin 1.6). Maiddái Mjøs-lávdegoddi
doarju ahte ceggejuvvo alit oahpu ja dutkama orgána mii sáhttá addit
ráđiid Sámediggái. Ráđđi lea jurddašuvvon čađaheaddji orgánan
sámedikkiide Suomas, Ruoŧas ja Norggas searválaga. Evttohusa mielde
galgá ráđđi earret eará buohkanassii árvvoštallat sámi dutkama
ruhtadeami, dahkamušjuogu ja fágalaš vuoruheami, ja hálddahit sámi
dutkama ruđaid njuolggadusaid mielde maid sámedikkit addet
searválaga. Bálddalaga dáinna deattasta lávdegoddi Sámi allaskuvlla
dutkanfágalaš luđolašvuođa. Maiddái Nergård-lávdegoddi (NOU 2000:
3) evttoha diekkár orgána, ja oaivvilda ahte berre árvvoštallojuvvot
addit dán orgánii hálddahanovddasvástádusa ruđain iešguđetlágan
oahppo- ja dutkanulbmiliidda. Sámiid bealde lea dárbu sámi
ovddastussii Dutkanráđi orgánain báhkkoduvvon iešguđet
oktavuođain. Dutkanráđđi berre leat dihtomielalaš dan hárrái ahte
sámi beroštusat ja gelbbolašvuohta govttolaš meare ovddastuvvojit
ráđi orgánain. Dutkamis man sámi dutkit dahket ii leat guhkes
historjá, olu lea dáhpáhuvvan maŋimuš moattelogi jagis. Dán oanehis
áiggis lea gárgedeapmi leamaš mearkkašahtti, sihke dutkiid
oahpaheami ja dutkanbohtosiid buvttadeami hárrái. Sámi dutkan
dáhpáhuvvá almmatge osohahkii bieđggusis ja smávva birrasiin. Danne
lea hástalussan čohkket návccaid ja gelbbolašvuođa ja eambbo
buohtalastit dutkama. Máŋga doaibmabiju mat leat álggahuvvon dáid
maŋimuš áiggiin, barget dán guvlui, ovdamearkka dihtii
Eamiálbmotfierpmádat. Dutkanráđi sámi dutkama prográmma sáhttá
gehččojuvvot sámi dutkama lasihuvvon bálddalastima álgun
dutkanráđđedásis. Man stuorra mearkkašupmi dán bálddalastimis
šaddá, lea sorjavaš das man meare departemeanttat bidjet ruđaid
sámi ja sámiguoski dutkamii prográmma bokte. Ráđđehus ii áiggo
nuppástuhttit dálá hámádaga. Dát mearkkaša ahte dutkanruđat, maiddái
ruđat sámi dutkamii, ain galget juolluduvvot osohahkii njuolga
universiteahtaide ja allaskuvllaide, osohahkii Norgga dutkanráđi
bokte. Dálá vuogádat dutkanruđaid juohkimii lea hábmejuvvon dainna
lágiin ahte eanemus lági mielde áimmahuššá deastta institušuvnnaid
fágalaš autonomiijas ja sorjjasmeahttun
kvaliteahttaárvvoštallamis. Oanehis áiggi vuollái ii sáhte oaidnit
makkárge áigeguovdilis molssaeavttu dán vuohkái juohkit
ruđaid. Guhkit áiggi vuollái sáhttá leat áigeguovdil gárgedit
čielgaset organisašuvdnahámádaga sámi dutkamii, miellaseappot
davviriikkalaš rámma siskkabealde. Sáhttá leat áigeguovdil
ságaškuššat gažaldaga Davviriikkaid sámi gažaldagaid
virgeoapmahašorgánas (vrd. čuoggáin 7.1.).  Doaibmabijut :
Ráđđehus áigu dahkat álgaga ságaškuššat lagat davviriikkalaš
ovttasbarggus sámi dutkama organiserema hárrái.  9.11
Riikkaidgaskasaš doaibmabijut Eamiálbmotfierpmádat man Romssa
universiteahtta, Sámi allaskuvla ja Sámi Instituhtta leat doaimmahan,
lea leamaš deaŧalaš doaibmabidju, ja buorit dovddiidusat leat
ožžojuvvon. Fierpmádat orru lihkostuvvan doaibmabidjun
dutkanálgagiid buohtalastimii dainna lágiin ahte lea geahpedan
latnjalassii bargama ja eambbo čohkken árjjaid. Dovddiidus čájeha
ahte fierpmádat lea doaibman bures hukset institušuvnnaid
ovttasbargogaskavuođaid. Danne berre árvvoštallojuvvot galgágo dát
málle dahkat vuđđosa dutkandoaimmaid viidáset
bálddalastimii. Departemeanta áigu Dutkanráđi ovttasbarggus
institušuvnnaiguin bivdit árvvoštallat mo doaibmabidju sáhttá
jotkojuvvot. Sihke Nergård-lávdegoddi ja Mjøs-lávdegoddi lea evttohan
álggahit lonohallanprográmma nannen dihtii oktavuođa eará
eamiálbmogiiguin. Departemeanta atná positiivvalažžan ahte
álggahuvvojit lonohallanšiehtadusat sámiid ja eará eamiálbmogiid
gaskkas institušuvdnadásis. Romssa universiteahtta lea juo álggahan
ortnega mas addojuvvo doarjja diekkár oktavuhtii sámi váldofága- ja
doavttergrádastudeanttaide. Sullasaš ortnet lea áigeguovdil eanet
institušuvnnaide. Ráđđehus lea positiivvalaš dasa ahte addojuvvo
doarjja áigeguovdilis institušuvnnaide nannet ja gárgedit oktavuođa
eará eamiálbmogiiguin.  Doaibmabijut : Ráđđehus áigu fuolahit
ahte eamiálbmotfierpmádat jotkojuvvo. Boahttevaš ruhtadeapmi ferte
árvvoštallojuvvot lagabuidda. : Ráđđehus áigu leat
positiivvalaš dasa ahte addojuvvo doarjja lonohallat dutkiid ja
váldofágastudeanttaid nannen dihtii oktavuođa eará
eamiálbmogiiguin. Doarjaga viidodat ferte árvvoštallojuvvot
lagabuidda.  9.12 Infrastruktuvra Dárbu lea skáhppot ođđa ja
ođasmahttojuvvon dieđu máŋgga dilálašvuođa birra mat gusket sámi
veahkadahkii ja sámi servodaga dillái. Olu data gávdno, muhto
bieđgguid iešguđetlágan institušuvnnaid ja hálddahusorgánaid
luhtte. Almmolaš hálddahus lea maŋimuš 10 jagi čađa skáhppon
eatnat vuođđodata sámi dilálašvuođaid birra. Maiddái dutkan lea
buvttadan čuožžovaš servodatdata. Dárbu lea diekkár kvantitatiiva
data lágidit ulbmillaččat vai sáhttet geavahuvvot vuođusmateriálan
servodatplánemii ja dahkkojuvvot dábuhahttin
dutkanulbmiliidda. Mjøs-lávdegoddi lea evttohan ahte huksejuvvo
diehtovuođđu sámi servodatdilálašvuođaid birra. Ráđđehus
oaivvilda ahte evttohus hukset diekkár datavuđđosa berre
árvvoštallojuvvot dárkileappot. Sámediggi ja eará institušuvnnat
main lea rolla sámi diehtohuksemis, berrejit oassálastit
árvvoštallamii. Sámi Instituhtta lea earret eará bargagoahtán sámi
teakstabáŋkkuin ja ožžon dasa ruđaid Gielda- ja
guovlodepartemeanttas, Kultuvra- ja girkodepartemeanttas ja Oahppo- ja
dutkandepartemeanttas. Ávkkálaš lea geahččat iešguđetlágan
infrastruktuvradoaibmabijuid ovtta olis ja geahččat mo dálá data
sáhttá lágiduvvot ollisvuođa siskkabealde.  Doaibmabijut :
Ráđđehus áigu dahka álgaga bargagoahtit láhčit dilálašvuođaid
sámi dilálašvuođaide guoski vuođđo- ja vuođusdata ulbmillaš
lágideapmái vai data sáhttá dahkkojuvvot dábuhahttin oppalaš
servodatplánemii ja dutkanulbmiliidda. Lágideapmi ja ruhtadeapmi ferte
árvvoštallojuvvot dárkileappot.  10 Ekonomalaš ja hálddahuslaš
čuvvosat Dieđáhusa kapihttalis 9 evttohuvvo lasihit árjjaid ohppui
ja dutkamii oassin ráđđehusa politihkas sámi veahkadaga
hárrái. Erenoamážit deattuhuvvojit doaibmabijut mat galget nannet ja
seailluhit sámegiela institušuvnnain maidda dál lea dákkár
ovddasvástádus biddjojuvvon. Oahppu sámiguoski fágain muđui ja
sullasaš dutkan fágaduovdagiin mas lea sámi geahččanvuohki galgá
maiddái nannejuvvot. Romssa universiteahtta ja Sámi allaskuvla šaddet
váldooassádallin dán oktavuođas. Dutkibesten ja
gelbbolašvuođahuksen fertejit almmatge dáhpáhuvvat guhkesáigásaš
árjjaid veagas dasgo bestenvuođus lea uhcci. Evttohuvvon doaibmabijut
(vrd. čuoggáin 9.2.3, 9.3.1 ja 9.3.2) galget gehččojuvvot ovtta
olis ráđđehusa dutkama oppalaš lasihanplánain, ja leat boahttevaš
jagiid budjeahttarámmaid duohken. Sáhttá leat dárbu liige
bestendoaibmabijuide (vrd. čuoggáin 9.3.6) ja bisuhit oahpuid vaikko
vel studeantabestenvuođus lea uhcci ja molsašuvvi (vrd. čuoggáin
9.4 ja 9.5). Departemeanta áigu dan geažil árvvoštallat dárbbu
nannet juolludusaid institušuvnnaide diekkár ulbmiliidda. Dákkár
árvvoštallamat dahkkojuvvojit oassin dábálaš budjeahttaproseassas ja
ruhtaduvvojit dálá budjeahttarámmaid siskkabealde. Evttohusat eai
navdojuvvo mielddisbuktit hálddahuslaš čuvvosiid. Evttohuvvon
čielggadus fágalaš ovttasbarggu gárgedeapmái guoski
organisatuvrralaš rámmaid birra mielddisbuktá áiggi vuollái
hálddahuslaš čuvvosiid. Oahpahus- ja dutkandepartemeanta tilrår:
Neavva Oahpahus- ja dutkandepartemeanttas miessemánu 31. 2002,
Kvaliteahttaođastusa birra - alit sámi oahpu ja dutkama birra -
sáddejuvvo Stuorradiggái.
