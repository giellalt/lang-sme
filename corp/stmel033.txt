St.dieđ. nr. 33 (2001-2002) Lassedieđáhus St.dieđáhussii nr. 55
(2000-2001) Sámepolitihka birra St.dieđ. nr. 33 (2001-2002)
Lassedieđáhus St.dieđáhussii nr. 55 (2000-2001) Sámepolitihka birra
Neavva Gielda- ja guovlodepartemeanttas miessemánu 31. 2002,
dohkkehuvvon stáhtaráđis seamma beaivvi. (Bondevik II ráđđehus)
Oassi I Álggahus 1 Oppalašgeahčaldat 1.1 Duogáš ja disposišuvdna
Ráđđehus lea mearridan bidjat ovdan lassedieđáhusa St.dieđáhussii
nr. 55 (2000-2001) Sámepolitihka birra. Stuorradiggi lea mearridan
sámelága (Láhka geassemánu 12. 1987 nr. 56 Sámedikki ja eará sámi
riektedilálašvuođaid birra) mearrádusa oktavuođas ahte «Ráđđehus
ovdanbidjá doaisttážii Stuorradikki ovdii jahkásaš
stuorradiggedieđáhusa Sámedikki doaimma birra. Oktii juohke
stuorradiggeáigodagas ovdanbiddjojuvvo dieđáhus doaibmabijuid birra
mat dahkkojuvvojit váfistan ja gárgedan dihtii sámiid giela, kultuvrra
ja servodateallima.» Ráđđehus bidjá dán dokumeanttas, oktan
St.dieđáhusain nr. 55 (2000-2001), rámmaid báhcán
stuorradiggeáigodaga sámepolitihkkii. Ráđđehus atná iežas dainna
lágiin deavdán Stuorradikki ovdehusa ahte galgá bidjat ovdan
dieđáhusa juohke stuorradiggeáigodagas doaibmabijuid birra mat
«dahkkojuvvojit váfistan ja gárgedan dihtii sámiid giela, kultuvrra ja
servodateallima». Dát mearkkaša ahte boahtte dieđáhus sámepolitihka
birra biddjojuvvo ovdan stuorradiggeáigodagas 2005-2009. Ovdehuvvo
ahte dieđáhus biddjojuvvo ovdan árrat áigodagas. Lassedieđáhus lea
juhkkojuvvon njealji oassái: - Oassi 1 addá lassedieđáhusa
oppalašgeahčaladaga ja ovdanbuktá Ovttasbargoráđđehusa
sámepolitihkalaš vuđđosa. - Oassi 2 siskkilda čuoggáid mat leat
ođasmahttojuvvon dahje ođđa doaibmabidjo- ja nuppástusevttohusaid
St.dieđáhusa nr. 55 ektui. Deaŧalaš lea ahte dát lohkkojuvvo ovtta
olis St.dieđáhusain nr. 55. - Oassi 3 máinnaša Sis Finnmárkku
birgenláhkedili. - Oassi 4 čilge gieskat addojuvvon «Selbuášši» ja
«Čáhputášši» Alimusrievttiduomuid sisdoalu, ja dáid
mearkkašumi. Dieđáhusa oassi 2 čuovvu váldosaččat St.dieđáhusa
nr. 55 kapihtaljuogu, dađe mielde go fáttát leat siskkilduvvon
doppe. Muhtun fáttát ja doaibmabijut mat gusket gillii leat almmatge
čohkkejuvvon kapihttalii 7 Giella. Dieđáhusa ođđa doaibmabijuid
oppalašgeahčaldat addojuvvo čoahkis kapihttalis 1.2, iige juohke
kapihttala oktavuođas. Lassedieđáhus ii sáhte sámepolitihka
ollislaččat válddahit. Sámepolitihkka gárgeduvvo maiddái bálddalaga
oppalaš politihkkagárgedemiin, mas maiddái lea mearkkašupmi sámi
gillii, veahkadahkii ja kultuvrii. Ráđđehus áigu dieđihit
Stuorradiggái sámepolitihka gárgedeamis, sihke jahkásaš dieđáhusaid
bokte Sámedikki jahkedieđáhusa oktavuođas, ja sámi geahččanvuogi
ovttaiduhttimiin eará stuorradiggedieđáhusaide.  1.2 Ođđa
doaibmabijuid oppalašgeahčaldat Kapihtal 3 Sámepolitihka rievttálaš
vuođus - Ráđđehus áigu ovddidit Od.prp. lága birra Finnmárkku
riektedilálašvuođaid ja vuođđohálddaheami birra giđđat 2003.
Kapihtal 4 Sámedikki váldi ja doaba iešmearrideapmi - Ráđđehus
háliida joatkit gulahallama Sámedikkiin vai ožžojuvvo oktasaš
áddejupmi das mo álbmotrievttálaš mearrádusat iešmearridanrievtti
birra galget áddejuvvot, ja vai dat sáhttá hábmejuvvot geavatlaš
politihkkan Norggas. - Ráđđehus háliida addit Sámediggái stuorát
váikkuhanfámu áššiin mat namalassii gusket sámi veahkadahkii. Danne
leage juksanmearrin sirdit válddi ja dahkamušaid Sámediggái. -
Ráđđehus áigu deattuhit addit Sámediggái rámmaid mat dahket
vejolažžan gárgedit iehčanas politihka duovdagiin mat leat
sirdojuvvon. - Ráđđehusa vuolggasadjin lea ahte bajit prinsihpaid
sihke sámediggeválggaide ja eará válggaide berre Stuorradiggi
mearridit. Ráđđehus áigu dahkat loahpalaš oaivila dán gažaldahkii
go Sámedikki válganjuolggadusaid nuppástusevttohus gárvána.  Kapihtal
5 Sámi beroštusat ja Sámedikki rolla stáhta, gieldda ja fylkkagieldda
ektui - Ráđđehus áigu dahkat álgaga konferensii mas Sámediggi,
gielddat, fylkkagielddat ja geavaheaddjit bovdejuvvojit almmustuhttit
dárbbuid ja hástalusaid sámi gažaldagaid hálddaheami hárrái
gielddain.  Kapihtal 6 Sámi máŋggadáfotvuohta - Ráđđehus áigu
bidjat Måsskái Divtasvuona suohkanii guokte luosa ja guvžžá
biebmoguollešaddadankonsešuvnna 40 ođđa konsešuvnnas nannen
dihtii julevsámi servodaga. - Ráđđehus lea addán 30 milj. kr
buohkanas doarjjarámman golmma jagi badjel Nuortasámi dávvirvuorkái
Njávdámii. Ráđđehus áigu deattuhit ahte nuortasámi/goltásámi biras
ieš galgá váikkuhit dávvirvuorkká sisdollui ja gárgedeapmái.
Kapihtal 7 Sámi giella Ráđđehus áigu: - čuovvolit gielddaid ja
fylkkagielddaid guovttegielatvuođa bargojoavkku raportta. - láhčit
dilálašvuođaid sámegiela lasi geavaheapmái almmolaš ávvosis. -
bidjat ovdan evttohusa nuppástuhttit sámelága § 3-12, oktan
láhkaásahusaiguin, sámegiela hárrái. - čuovvolit báikenammanevvohaga
árvvoštallanraporttaid. - bargat dahkat sámi kultuvrra ja historjjá
ja sámi báikenamaid oinnolažžan. - sisabuktit bálddalas namaid
gielddaide ja fylkkagielddaide. - botnjat preassadoarjaga nu ahte
sámegiella deattuhuvvo. - árvvoštallat doaibmabijuid arvvosmahttin
dihtii sámegiel girjjálašvuođa olggosaddima. - veahkehit Sámedikki
sámi IT-plána, eSámi, ráhkademiin. - čuovvolit raportta «Sámi
čálamearkačoahkit ja IT» - nannet sámegiela oahpaheami skuvllas
oahpaheddjiid sámi giela ja kultuvrra gelbbolašvuođa loktemiin
(vrd. St.dieđ. nr. 16 (2001-2002) Oahpaheaddjeoahpu birra). -
ovttasráđiid Sámedikkiin árvvoštallat ulbmillaš ortnegiid
arvvosmahttit eambbo sámiid ohcat joatkkaohppui.  Kapihtal 8
Miellaguottut ja informašuvdna - Ráđđehus háliida kártet dálá
dieđu ja dutkama mat čájehit sivaid negatiiva miellaguottuide
sámiide ja sápmelašvuhtii, ja mo dát sáhttet vuosttalduvvot. Dan
muddui go lea dárbu, de háliida Ráđđehus maiddái álggahit viidáset
DjO-doaimma dán suorggis. - Ráđđehus háliida ráhkadit
oahpahusmateriála mii lea hábmejuvvon sámiid ja dážaid gaskaneas
árvvusatnima ja áddejumi dihtii, sihke vuođđoskuvlii ja
joatkkaohppui.  Kapihtal 9 Sámi mánát ja nuorat - Ráđđehus áigu
ovttasbarggus Sámedikkiin lágidit davviriikkalaš
mánáidgárdekonfereanssa čakčat 2002.  Kapihtal 10 Oahppu - Oahpahus-
ja dutkandepartemeantas lea budjeahtas 2002 juolludan ruđaid ruhtadit
Sámedikki projeavtta Kvaliteahttasihkkarastin sámi
joatkkaoahpahusas. Dáinna juolludusain váldá Sámediggi badjelasas
bargat ovddasguvlui árvvoštallanraporttain ja Oahppanguovddáža
evttohusaiguin. - Oahpahus- ja dutleandepartemeanta lea nammadan
lávdegotti mii vuosttas jahkebealis 2002 galgá ráhkadit raportta sámi
joatkkaskuvllaid birra ja buktit evttohusaid dáid skuvllaid
hálddahuslaš gullevašvuođa birra. - Ráđđehus áigu bidjat ášši
ođđa dieđadálu birra Guovdageainnus Stuorradikki ovdii maŋŋá go
ovdaprojeakta lea gárvejuvvon.  Kapihtal 11 Dearvvasvuohta ja sosiála
- Ráđđehus áigu čuovvolit Dearvvasvuođa- ja sosiálabálvalusaid
doaibmaplána Norgga sámi veahkadaga várás, mii ovdanbiddjojuvvui
čakčat 2001.  Kapihtal 12 Kultuvra - Ráđđehus lea dárkkistuvvon
budjeahtas 2002 evttohan 5 milj. kr juolludusa ollašuhttit Árran
julevsámi guovddáža huksenceahki II muttu 2.  Kapihtal 13 Sámi
ealáhuseallin Ráđđehus áigu: - árvvoštallat ja nannet Davvi-Romssa
ja Finnmárkku doaibmabidjoavádaga. - váfistit sámi ealáhuseallimii
buriid, einnostuvvi ja bealátkeahtes rámmaeavttuid. - bidjat ovdan
stuorradiggedieđáhusa boraspirepolitihka birra, mas boazosámit
oassálastet oainnuid buktimiin dieđáhusbargui Boazodoalu
boraspirelávdegotti bokte. - guorahallat ealáhuseallima
gaskaoapmeapparáhta. - gulahallagoahtit Sámedikkiin bálddalastin
dihtii gaskaoapmeapparáhta. - bidjat ovdan ođđa boazodoallolága
evttohusa. - joatkit boazodoalu árvoluovvanprográmma. - čuovvolit
boazodoallohálddahusa árvvoštallama. - rahpat gonagasreappá
gávppálaš bivddu. - váfistit einnostuvvi earrejuogu iešguđetlágan
fanasjoavkkuid gaskkas. - ráhkadit ođđa minerálalága gulahallamiin
sámi beroštusaiguin. - árvvoštallat guorahallat boazodoalloealáhusa
vearro- ja divatráđđenvuogi.  Kapihtal 14 Areálahálddaheapmi
guovlluin gos sámit ásset Ráđđehus áigu: - geassit mielde sámi
beroštusaid gáhttenguovlluid ráhkadeapmái ja hálddaheapmái. - nannet
boazodoalloareálaid suddjema. - ráhkadit metoda gávdnat
boazodoalloareálaid main lea mearkkašupmi ceavzilis boazodollui. -
plána- ja huksenlága dárkkisteami oktavuođas árvvoštallat buoret
mearrádusaid main lea mearkkašupmi boazodollui gielddalaš ja
fylkagielddalaš plánemis.  Kapihtal 15 Davviriikkalaš ja
riikkaidgaskasaš ovttasbargu - Ráđđehus áigu joatkit gárgedit
ovttasbarggu Sámedikkiin, Romssa universiteahta Sámi dutkamiid
guovddážiin ja Sámiráđiin, eamiálbmogiid birra veahkkebargguin, eará
sámi birrasiidda mat barget eamiálbmogiiguin veahkkebargguin.
Kapihtal 16 Sámi leavgga geavaheapmi - Ráđđehus áigu
gulaskuddancealkámušid vuođul mat leat boahtán bargojovkui mii lea
geahčadan dárkileappot sámi leavgga geavaheami njuolggadusaid,
árvvoštallat nuppástuhttit lága levgema birra gielddaid almmolaš
visttiin ja evttohusa dahkat guovvamánu 6. virggálaš leavgabeaivin.
Kapihtal 17 Sis-Finnmárku - Dievadasdieđáhus - Ráđđehus áigu
láhčit dilálašvuođaid nu ahte Sis-Finnmárkku gielddat galget
sáhttit váldit oasi daid dovddiidusain mat bohtet
geahččaladdanprojeavttas mainna galget guhkesáiggi
sosiálaveahkkeoažžut ožžojuvvot bargui. - Ráđđehus háliida
nannet árjjaid guovlluin gos veahkadahkii leat gártan bistevaš heajos
birgenlágit vai arvvosmahttojuvvo lasi
barggolašvuođavejolašvuođaide, buoret ealáhusvuđđosii, skuvlii,
astoáigedoaibmabijuide jna. dárbbu mielde. - Mánáid- ja
bearašdepartemeanta lea válljen Guovdageainnu suohkana oktan gávcci
gieldan oassálastit Gárgedanprográmmii nannet bajásšaddanbirrasa 2002
rájes.  Kapihtal 18 Sis-Finnmárku - ealáhuseallin Ráđđehus áigu: -
veahkehit álggahit gárgedansearvvi mii galgá bargat ealáhusadoaimmain
Sis- Finnmárkkus. - árvvoštallat Sis-Finnmárkku
nuppástuhttinprográmma/-barggu.  1.3 Ekonomalaš ja hálddahuslaš
čuvvosat Dieđáhusa doaibmabijut eai vurdojuvvo mielddisbuktit
mearkkašahtti ekonomalaš čuvvosiid. Vejolaš lassegolut
gokčojuvvojit guoskevaš departemeanttaid gustojeaddji
budjeahttarámmaid siskkabealde.  2 Ovttasbargoráđđehusa
sámepolitihkalaš vuođđolávdi Ovttasbargoráđđehus vuođđuda
árvvuidis riektestáhtii ja demokráhtalaš prinsihpaide, ja kristtalaš
ja humanisttalaš kulturárbái. Ovttasbargoráđđehusa politihkka
vuođđuduvvá maiddái dan vuođđooidnui ahte olmmošárvu lea
loavkitmeahttun. Ráđđehusa bajit juksanmearri lea árvvusatnit ja
váfistit olmmošvuoigatvuođaid. Dát geatnegasvuohta lea nannejuvvon
Vuođđolága § 110 c bokte, ja čuovvu Norgga álbmotrievttálaš
geatnegasvuođain. Norggas leat vásedin geatnegasvuođat sámi
álbmogii. Artihkkalis 27 ON-konvenšuvnnas 1966 siviila ja
politihkalaš vuoigatvuođaid birra, nannejuvvo ahte etnalaš
veahádagain lea riekti dikšut kultuvrraset, bálvalit oskkoldagaset ja
geavahit gielaset. Dát vuoigatvuohta gusto maiddái
sámiide. Eamiálbmogin leat sámiin velá vuoigatvuođat ILO-soahpamuša
nr. 169 mielde eamiálbmogiid birra ja čearddalaš álbmogiid birra
iešstivrejeaddji stáhtain. Stáhta geatnegasvuohta láhčit
dilálašvuođaid nu ahte sámi álbmotjoavku sáhttá váfistit gielas,
kultuvrras ja servodateallimis lea dasa lassin nannejuvvon
Vuođđolága §:s 110 a. Vuodjudan dihtii riikkaidgaskasaš ja
riikkagottálaš geatnegasvuođaide mat Norggas leat sámi veahkadaga
hárrái čujuhuvvo St.dieđáhussii nr. 55 (2000-2001) Sámepolitihka
birra. Ovttasbargoráđđehusa politihkka bidjá ovttaskas olbmo
guovddážii. Olbmos leat sihke ávnnaslaš ja vuoiŋŋalaš dárbbut,
mat leat iešguđetláganat olbmos olbmui. Dálá servodagas gávdno
máŋggadáfotvuohta kultuvrralaš albmananttinvugiid, árvooainnu ja
eallinoainnu, oskkoldatlaš ja ideologalaš vuđđosa, giela ja
eallinvugiid dáfus. Dát máŋggadáfotvuohta lea riggodahkan
Norgii. Ovttasbargoráđđehus áigu válgat politihka mii suodjala
rievtti earaláganvuođaide ja máŋggadáfotvuhtii ja lasiha dáid
árvvusatnima. Ráđđehus áigu danne válgat kultur- ja diehtopolitihka
mii dahká juohkehačča oadjebassan iežas ja eará olbmuid
kultuvrralaš identitehtii. Ráđđehus háliida maiddái láhčit
dilálašvuođaid sámi kultuvrra siskkáldas máŋggadáfotvuođa
seailluheapmái ja viidásetgárgedeapmái. Ovttasbargoráđđehus áigu
ovddidit buresbirgenservodaga gos juohkehaš váldá
mieldeovddasvástádusa ja vásiha gullevašvuođa bearraša,
lagasbirrasa ja eaktodáhtolaš searvideami bokte. Danne lea deaŧalaš
árvvusatnit ja suodjalit árbevieruid mat addet gullevašvuođa,
identitehta ja oadjebasvuođa, maiddái olbmuide geat gullet
veahádatjovkui, sin gaskkas sámit. Báikkálaš identitehta ja
kulturárbi lea danne guovdil. Bearaš ja sohka leat guovdilat máŋgga
sápmelačča iešipmárdussii, ja leat sámi kultuvrra ja
árgabeaieallima válddahagat, ja árbevirolaš sámi dieđu ja máhtu
gaskkusteaddjit. Ovttasbargoráđđehus áigu válgat bearašpolitihka
mii doarju dán. Ráđđehusa bargu dásseárvvuin dievdduid ja nissoniid
gaskkas guoská buot servodaga miellahtuide, ja šaddá maiddái leat
ovttaiduvvan oassin buot sámepolitihkas. Ráđđehus háliida dahkat
sámi kultuvrra ja historjjá oinnolažžan, sihke almmolaš ávvosis ja
skuvlalágádusas, maiddái guovlluin mat eai adnojuvvo gullat
árbevirolaš sámi guovddášguvlui. Ráđđehus áigu deattuhit
dieđiheami ja miellaguoddoluovvi barggu vai váfista iešguđetlágan
joavkkuid gaskaneas árvvusatnima ja áddejumi. Sámi mánát ja nuorat
bajásšaddet gealdagasas árbevieru (tradišuvnna) ja ođasmahttima
(moderniserema) gaskkas. Lassin leat máŋgasis sihke sámi, dáža ja
kvena ruohttasat, ja eaige dovdda dárbbu iežaset meroštallat
čielgasit dánin dahje duonin. Danne sámi identitehta ja sámi
gullevašvuohta eai leat čielga doahpagat. Identitehta válljen lea
persovnnalaš válljejupmi. Máilmmi gielalaš máŋggadáfotvuohta lea
uhkiduvvon. Go giella jávká, de jávká maiddái diehtu mii seailluhuvvo
ja gaskkustuvvo gielas. Ráđđehus háliida sámegiela árjjálaččabut
geavahuvvot, ja áigu láhčit dilálašvuođaid nu ahte sámegiela
geavaheapmi lassána almmolaš ávvosis. Sámegiella lea dán jagi rájes
geavahuvvogoahtán šiehtadallangiellan
boazodoallošiehtadallamiin. Barggadettiin lágaiguin ja
njuolggadusaiguin áigu Ráđđehus, dakko gokko lea áigeguovdil,
geahččalit atnit deastta sámi vieruiduvvamis, árbevierus ja
beroštusain. Buorrin ovdamearkan lea aiddobáliid mearriduvvon
nammaláhka, mas ee. lea addojuvvon vejolašvuohta geavahit sámi
nammaárbevieru. Birasgáhttenbarggus ja gáhttenráđđenvugiid barggus
háliida Ráđđehus deattuhit sámi luonddu-, kulturmuito- ja
kulturbirasárvvuid ja vieruiduvvamiid. Ráđđehus áigu láhčit
dilálašvuođaid sámi ealáhuseallima gárgedeapmái. Dát gusto
erenoamážit ealáhuseallimii mii vuođđuduvvá sámi kultuvrii, dahje
ealáhussii mii lea mielde gárgedeamen árbevirolaš sámi
guovlluid. Ráđđehus áigu lasihuvvon luđolašvuođa bokte
ealáhusdoaibmiide arvvosmahttit ealáhusdoaimma mii lea heivehanábas,
ekonomalaččat guoddinnávccalaš, ja mii uhccán vuođđuduvvá
almmolaš doarjagii. Ráđđehusa juksanmearrin lea dasto ahte
ealáhusdoaibma maiddái galgá leat ekologalaččat
guoddinnávccalaš. Guoddinnávccalaš ealáhusat leat dárbbašlaččat
juos kultuvra galgá ain gárgeduvvat. Ráđđehus áigu maiddái láhčit
dilálašvuođaid nu ahte sámi ealáhusdoaibmit eai suoža
struktuvrralaš hehttehusaid njeaiga go njuolggadusčállosat ja sámi
árbevierut, kultuvra, vieruiduvvan ja giella deaivvadit. Sámi
árbevierru ja vieruiduvvan galget leat lágaid ja eará
njuolggadusčállosiid deaŧalaš eaktun dakko gokko lea lunddolaš ja
ulbmillaš deasttaid vuođul maid lágat ja njuolggadusčállosat galget
váldit vuhtii. Eanaš sámit ásset Norggas. Danne lea Norggas
namalassii ovddasvástádus áimmahuššat sámi kultuvrra. Sámediggi, mii
lea sámiid iežaset álbmotválljen orgána, hálddaha mealgat muddui dán
barggu. Dieinna lágiin sáhttá sámi kultuvra gárgeduvvat iežas
eavttuid alde. Ráđđehusas lea liikká iehčanas ovddasvástádus
seailluhit ja viidásetgárgedit sámi kultuvrra, mii maiddái lea oassi
Norgga oktasaš kultuvrralaš árbbis. Lea maiddái vuođusteaddji ahte
oktagasaid ja veahádagaid vuoigatvuođat váfistuvvojit buot dásiin
demokratiijas ja hálddahusas. Sámepolitihkka siskkilda eanaš
servodaga surggiid, ja gáibida čuovvoleami gielddalaš,
fylkkagielddalaš ja riikkagottálaš dásis. Sámepolitihkka ferte
maiddái hábmejuvvot ovttasbarggus eará davviriikkaiguin, ja nu ahte
oktiivástida riikkaidgaskasaš eamiálbmotpolitihkain. Sámediggi lea
Ráđđehusa ovddimus eaktoháhkki ja gulahallanguoibmi sámepolitihkas,
ja lea maiddái váldán badjelasas muhtun duovdagiid
hálddahanovddasvástádusa ja gaskaomiid. Ráđđehusa ja Sámedikki
ovttasbargu lea eanaš gárgeduvvan geavada ja gulahallama bokte, ja
Ráđđehus háliida viidásetgárgedit buriid
ovttasbargogaskavuođaid. Ráđđehusas ja Sámedikkis lea gaskaneas
ovddasvástádus bidjat eavttuid dán ovttasbargui. Ráđđehusas lea
seammás oppalaš juksanmearrin viiddidit eaktodáhtolaš suorggi
ávvosa, ja áigu danne buoridit gulahallama ja ovttasbarggu
sámepolitihka eará oassádalliiguin. Servodat galgá huksejuvvot vuolil
bajás, ja deaŧalaš lea ahte stáhtalaš orgánat eai dárbbašmeahttumit
ráddje ovttaskasolbmuid dahje joavkkuid doaibmanvejolašvuođaid ja
fitnodatmovtta sámiid gaskkas. Sámi riektedilálašvuođaid
guorahallanbargu ja sámi kultuvrra luondduvuđđosa váfistanbargu
jotkojuvvo. Juksanmearrin lea gávdnat čovdosiid mat sihke váfistit
sámi kultuvrra luondduvuđđosa ja olles finnmárkkoveahkadaga
beassanvuođa fylkka luondduvalljodatváriide. Ráđđehus áiggošii
ovddidit Od.prp. lága birra Finnmárkku riektedilálašvuođaid ja
vuođđohálddaheami birra giđđat 2003. Ráđđehus atná deaŧalažžan
ahte gárgeduvvojit oppamáilmmálaš standárddat eamiálbmogiid
vuoigatvuođaid várás, ja háliida dán vuođul, ovttasbarggus
Sámedikkiin, ain bidjat árjjaid eamiálbmogiid vuoigatvuođaid
ON-julggaštusa gárgedeapmái. Ráđđehus háliida maiddái ain joatkit
gulahallama Sámedikkiin gažaldagas sámi mieldemearridanrievttis. Dát
lea deaŧalaš gažaldat mii gáibida vuđolaš ságaškuššamiid. Dán
duovdaga gárgedeapmi ferte dáhpáhuvvat nu ahte oktiivástida
álbmotrivttiin ja riikkaidgaskasaš norbmagárgedemiin dán duovdagis.
Oassi II Lasáhus St.dieđáhussii nr. 55 (2000-2001) Sámepolitihka
birra 3 Sámepolitihka rievttálaš vuođus 3.1 Sámi
vuoigatvuođalávdegotti bargu - čuovvoleapmi Sámi
riektedilálašvuođaid čilgenbargu ja sámi kultuvrra luondduvuđđosa
váfistanbargu jotkojuvvo. Ráđđehus áigu ovddidit Od.prp. lága birra
Finnmárkku riektedilálašvuođaid ja vuođđohálddaheami birra
giđđat 2003. Bargu dahkkojuvvo Sámi vuoigatvuođalávdegotti
čielggadusa NAČ 1997: 4 Sámi kultuvrra luondduvuođus vuođul, ja
dán gulaskuddanmateriála vuođul. Justiisaministtar doallá oktasaš
oktavuođa sámediggepresideanttain ja fylkkasátnejođiheddjiin vai
oažžu čiekŋuduvvot guovdilis gažaldagaid ja dáid orgánaid rolla
fylkka boahttevaš vuođđohálddaheamis. Ráđđehus atná dán deaŧalaš
oassin barggus gávdnat čovdosiid mat sihke váfistit sámi kultuvrra
luondduvuđđosa ja olles finnmárkkoveahkadaga beassanvuođa fylkka
luondduvalljodatváriide.  3.2 Eamiálbmogiid vuoigatvuođaid
gelbbolašvuođaguovddáš Eamiálbmogiid vuoigatvuođaid
gelbbolašvuođaguovddáš galgá leat doaimmas čavčča rájes
2002. Gelbbolašvuođaguovddáš galgá leat fágalaččat iehčanas
institušuvdna, man bargun lea čohkket, hukset, vuogádahttit,
máŧasdoallat, ráhkadahttit, láhčit ja gaskkustit čuožžovaš
informašuvnna ja dokumentašuvnna eamiálbmotvuoigatvuođaid birra
riikkagottálaččat ja
riikkaidgaskasaččat. Gelbbolašvuođaguovddáš sáhttá maiddái
čujuhit dutkandárbbu áigeguovdilis
duovdagiin. Gelbbolašvuođaguovddáža doaimma ulbmiljoavkkut leat
buohkat geat ohcet dieđu eamiálbmogiid birra riikkagottálaččat ja
riikkaidgaskasaččat. Gelbbolašvuođaguovddáš galgá ovddimustá
láhčit ja gaskkustit informašuvnna Norgga ulbmiljoavkkuide, muhto
sáhttá maiddái láhčit ja gaskkustit informašuvnna eará riikkaid
áigeguovdilis ulbmiljoavkkuide. Gelbbolašvuođaguovddáža
bálvalusfálaldat galgá hábmejuvvot ja gehččojuvvot ovtta olis eará
sulastahtti riikkagottálaš ja riikkaidgaskasaš
fálaldagaiguin. Gelbbolašvuođaguovddáža stivrra nammadeigga Gielda-
ja guovlodepartemeanta ja Sámediggi searválaga miessemánus
2002. Nammaduvvui Romssa universiteahta, Sámi Instituhta, Sámi
allaskuvlla, Olmmošvuoigatvuođaid instituhta ja Sámiráđi evttohan
evttohasaid gaskkas. Nammadeapmi gusto golmma jahkái. Ráđđehus atná
guovddáža ceggema mearkkašahtti ovdáneapmin eamiálbmogiidda guoski
čuolbmabidjamiid čalmmusteamis ja gárgedeamis sihke Norggas ja
olgoriikkas.  3.3 Sis Finnmárkku duopmostuolu ceggen Stuorradiggi
mearridii giđđat 2001 ahte galgá ceggejuvvot ođđa duopmostuollu,
Sis-Finnmárkku diggegoddi. Áigumuššan lea ahte duopmostuollu galgá
leat doaimmas ovdal go jahki 2004 lea vássán. Duopmostuollu galgá leat
dábálaš vuosttasinstánsaduopmostuollu, mii galgá bálvalit buot ássiid
iežas duopmosuohkana siskkabealde. Almmatge deattuhuvvo ahte
duopmostuollu galgá leat guovttegielat. Dan geažil lea sávahahtti
bestet duopmáriid ja áššegieđahalliid geat máhttet sihke dáru ja
sámi giela. Galgá maiddái ráhkaduvvot ođđa
áššegieđahallanvuogádat duopmostuoluide, mas lea láhččojuvvon
sámi čállingiela geavaheapmái. Ráđđehus atná dasa lassin
Sis-Finnmárkku diggegotti ceggema positiivvalažžan vejolašvuođaide
gárgedit sámi juridihkalaš terminologiija. Sávaldat lea ahte sámi
veahkadat galgá vásihit ahte riektelágádus šaddá eanet olahahttin, ja
ahte riektelágádusa diehtu sámi vieruiduvvamiid ja riekteoainnuid
hárrái galgá lassánit. Ráđđehus oaivvilda ahte lasihuvvon
gelbbolašvuohta ja áddejupmi sámi kultuvrra ja vieruiduvvama hárrái
berre vuoruhuvvot duopmostuoluin. Sis-Finnmárkku diggegotti ceggen
šaddá deaŧalaš veahkkin dása.  4 Sámedikki váldi ja doaba
iešmearrideapmi 4.1 Iešmearrideapmi Gažaldat sámi
iešmearridanrievttis lea deaŧalaš fáddá mii ee. gáibida vuđolaš
ságaškuššamiid Ráđđehusa ja Sámedikki gaskkas. Ráđđehusa
vuolggasadjin lea ahte iešmearridandoahpaga dulkon ferte dáhpáhuvvat
álbmotrievttálaš mearrádusaid ja riikkaidgaskasaš norbmagárgedeami
mielde dán duovdagis. Ráđđehus atná vuođđun ahte digaštallan
iešmearridanrievttis maiddái ferte siskkildit digaštallama doahpaga
sisdoalus, ja mo iešmearridanriekti sáhttá čađahuvvot geavatlaš
politihkas. Ovtta álbmoga riekti iešmearrideapmái ii dárbbaš
mearkkašit dan seamma dakkár dilálašvuođain gos vuoigatvuohta
sáhttá čadnojuvvot álbmogii mii ássá okto ráddjejuvvon geográfalaš
guovllus go doppe gos vuoigatvuohta lea čadnojuvvon álbmogii mii ássá
bieđgguid ja guovlluin gos maiddái ásset eará etnalaš
joavkkut. Ráđđehus deattasta almmatge ahte iešmearridandoaba berre
leat dynamalaš doaba, ja ahte sisdoallu ii berre dahje sáhte
mearriduvvot agibeaivái. Sámiid iešmearrideapmái guoski doaibmabijuid
riikkaidgaskasaš mearkkašupmi ferte váldojuvvot vuhtii sisdoalu
árvvoštaladettiin. Ráđđehus háliida joatkit gulahallama Sámedikkiin
vai ollejuvvo oktasaš áddejupmái das mo álbmotrievttálaš mearrádusat
iešmearridanrievtti birra galget áddejuvvot, ja sáhttit hábmejuvvot
geavatlaš politihkkan Norggas.  4.2 Sámedikki bargo- ja váldeduovdda
Sámedikki bargoduovddan leat buot áššit mat dikki oainnu mielde
gusket sámi álbmotjovkui. Vai Sámediggái galgá sáhttit váfistuvvot
duohta váikkuhanfápmu ja mieldemearrideapmi dáid duovdagiin, de lea
deaŧalaš ahte Sámediggi váldojuvvo mielde árrat láhkabargguid ja
sullasaš bargguid prosessii. Ráđđehus háliida earret eará dahkat
dihtomielalažžan dahje rievdadit lávdegottiid nammadandagaldusaid
vai Sámediggái addojuvvo ovddastanvejolašvuohta, dahje vejolašvuohta
nammadit áššedovdiid lávdegottiide mat galget čielggadit áššiid
mat namalassii gusket sámi álbmotjovkui. Ráđđehus deattasta maiddái
man deaŧalaš lea ahte stuorát áššit ja áššit main lea erenoamáš
mearkkašupmi sámi álbmotjovkui, sáddejuvvojit gulaskuddamii
Sámediggái, ja ahte Sámedikki gulaskuddancealkámušat adnojuvvojit
erenoamáš dettolažžan. Ráđđehus áigu láhčit dilálášvuođaid nu
ahte departemeanttat álggahit oktasaš geavada dáid surggiin.  4.3
Válddi ja dahkamušaid sirdin Sámediggái Ráđđehus háliida addit
Sámediggái stuorát váikkuhanfámu ja lasihuvvon mearridanválddi
áššiin mat namalassii gusket sámi veahkadahkii. Danne leage
juksanmearrin sirdit válddi ja dahkamušaid Sámediggái. Deaŧalaš lea
ahte departemeanttat ja Sámediggi gulahallet bures ja ahte dain leat
doarvái dagaldusat válddi sirdima oktavuođas, ja ahte
áššeoasálaččat áddejit sirdimiid ovdehusaid ovtta
láhkai. Ráđđehus atná maiddái dettolažžan addit Sámediggái rámmaid
mat dahket vejolažžan gárgedit iehčanas politihka duovdagiin mat
leat sirdojuvvon. Almmatge lea Ráđđehusas bajit ovddasvástádus
sámepolitihkas. Danne lea iešguđet fágadepartemeanttas
ovddasvástádus čuovvut sámi áššiid iežas politihkkaduovdagis,
maiddái ortnegiid hárrái mat leat sirdojuvvon Sámediggái. Makkár
dahkamušat dat berrejit sirdojuvvot Sámediggái, ferte
árvvoštallojuvvot áiggelassii, iige sáhte mearriduvvot
agibeaivái. Ráđđehus lea dahkan álgaga gulahallat Sámedikkiin makkár
dahkamušaid lea sávahahtti sirdit Sámediggái sihke oanehis áiggi ja
guhkes áiggi vuollái. Ráđđehus háliida maiddái álggahit ovttasbarggu
Sámedikkiin buoridan dihtii proseassaid ja iešguđetlágan
dilálašvuođaid mat čatnasit budjeahttaruđaid ja válddi
sirdimii. Budjeahttajagi 2002 rájes leat ruđat máŋgga sámi
kulturinstitušuvdnii ja doaibmabidjui kulturduovdagis sirdojuvvon
Kultuvra- ja girkodepartemeanttas Sámediggái. Čuovvovaš
institušuvnnat ja doaibmabijut leat sirdojuvvon: - Sámi
sierrabibliotehkka - Johtti girjerádjobálvalus - Sámiid vuorkádávvirat
- Sámi dávvirvuorkkát mat leat dávvirvuorkkáid doarjjaortnegis -
Beaivváš Sámi Teáhter - Sámi musihkkafestiválat - Sámi
dáiddárstipeanddat ja stipeandadoaibmagoddebuhtadasat - Sámi
dáiddáriid čájáhusbuhtadas - Sámi arkiiva - Báikenammanevvodat ja
sámi giellalága čuovvoleapmi - Ruhtajuolludus Finnmárkku fylkkamánnái
sámi giellalága čuovvoleapmái Sirdima háhkun lea addit Sámediggái
njuolggabut váikkuhanfámu ruđaid hálddaheamis sámi
kulturdoaibmabijuide ja institušuvnnaide main lea sámi dáidda ja
kultuvra bargoduovddan. Lagasvuohta doibmii maid dát addá, šaddá
Ráđđehusa oainnu mielde ávkin sámi kultuvrra gárgedeapmái. Dan botta
go stáhtaruđat sirdojuvvon institušuvnnaide ja doaibmabijuide ovdal
addojuvvojedje bealljemerkejuvvon juolludussan departemeanttas njuolga
institušuvdnii dahje ovddasvástideaddji orgánii, de juolluduvvo dál
obbasubmi mii sirdojuvvo Sámediggái. Dán háhkun lea addit Sámediggái
stuorát kulturpolitihkalaš luđolašvuođa ja njuolga váikkuhanfámu
ruđaid juogadeapmái. Sámedikki ođđasisorganiserema geažil lea
Birasgáhttendepartemeanta delegeren válddi kulturmuitolága mielde
Sámediggái, sámi kulturmuitoberoštusaid
hálddaheaddjin. Geahččalanortnet lea dahkkojuvvon gaskaboddosažžan
3 jahkái, ja Birasgáhttendepartemeanta bargagoahtá dán ortnega
jotkkolaš árvvoštallamiin 2002s. Sámediggi lea maiddái gieskat
ožžon deaŧalaš rolla eamiálbmogiid vuoigatvuođaid
gelbbolašvuođaguovddáža stivrra nammadeamis, vrd. kapihttaliin 3.2.
4.4 Sámedikki válgaortnet Váfistan dihtii Sámediggái lobálašvuođa
sámiid ovddasteaddji orgánan lei ceggedettiin sávahahtti ahte
Finnmárkku fylka ii galgan okto oažžut sámediggeáirasiid eanetlogu,
ja ahte dikkis galge leat áirasat geat bohtet iešguđet geográfalaš
guovllus. Olbmuid logu ektui geat sáhttet čálihuvvat sámi
jienastuslohkui leat dan geažil muhtun geográfalaš guovllut
gorálaččat liiggás ovddastuvvon Sámedikkis. Maiddái Stuorradikki
válggain adnojuvvo sullasaš badjelovddastus muhtun guovlluide
vuođđun vai guovlluide main lea bieđggusis veahkadat váfistuvvo dat
politihkalaš váikkuhanfápmu mii lea sávahahtti. Válgabiirriid
áirasiid geográfalaš bonjujuogu lassin lea maiddái válgaoassálastin
ja juohke biirre jienastuslohkui čálihuvvon olbmuid lohku
molsašuddan sámediggeválggain. Stuorradikki gieldadoaibmagoddi lea
dáid dilálašvuođaid vuođul fuolastuvvan Sámedikki lobálašvuođa
hárrái ovddasteaddji orgánan, ja lea cealkán čuovvovaččat:
Árval. S.nr. 145 (1997-1998) Árvalus gieldadoaibmagottis norgga
sámepolitihka birra, kap 4.1 «Eanetlohku diehtá ahte oassálastin
válggaide 13 válgabiirres, osohahkii jienastulohkui čálihuvvan
olbmuid logu geažil, osohahkii válgaoassálastima geažil, dagaha ahte
jietnalohku 3 áirasa duohken juohke válgabiirres molsašuvvá
sakka. Eanetlohku fuolastuvvá ahte áiggi vuollái dat sáhttá dagahit
čuolmmaid Sámedikki lobálašvuhtii ovddasteaddji orgánan.»
Árval. S.nr. 101 (2000-2001) Árvalus gieldadoaibmagottis Sámedikki
doaimma birra 1999, kap. 4.13.2: «Eanetlohku deattasta loahpas
mearkkašumi mii lea Sámedikki barggus válgaortnegiin ja Sámedikki
čoakkádusain. Dát lea gažaldat man eanetlohku lea váldán ovdan
ovdal, ja mas maiddái ságaškuššojuvvui go lei gulaskuddan
Sámedikkiin St.dieđ. nr. 7 (2000-2001) Sámedikki doaimma 1999
birra. Eanetlogus lea dat oaidnu ahte Sámedikki lobálašvuođas sihke
álbmotválljen orgánan ja hálddahusorgánan lea stuorra mearkkašupmi
sámepolitihkkii ovddasguvlui.» Ráđđehus dovddasta ahte lea
váttisvuohtan juos govttolašmeahttun erohus jienasteddjiid eanetlogu
ja Sámedikki eanetlogu gaskkas šaddá beare stuorisin. Ráđđehus áigu
dán geahččat dárkileappot, ja árvvoštallat ásahit
dievadasmandáhtaid njulgen dihtii sávakeahtes bonjuvuođaid
ovddastusas. Ráđđehus deattasta maiddái ahte ii leat dušše
govttolašmeahttun erohus jienasteddjiid logu ja áirasiid logu gaskkas
mii sáhttá uhkidit Sámedikki lobálašvuođa. Deaŧalaš lea maiddái
ahte dihto oassi áirasat leat nissonat. Ráđđehus ávžžuha danne
politihkalaš bellodagaid mat bidjet listta sámediggeválggaide,
nomineret sihke nissoniid ja dievdduid listtaid
bajimužžii. St. dieđáhusas nr. 55 čujuhuvvo ahte Sámedikki
válggaid bajit prinsihpat, nugo válgabiirejuohku ja mandáhttajuohku,
vuosttažettiin lea juoga mii guoská sámi veahkadahkii. Dán vuođul
evttohuvvui ahte Sámediggi galggai oažžut válddi dáid gažaldagaid
badjel. Ráđđehusa oaidnu lea ahte Stuorradiggi ii berre healbat
válddekeahttá ovddasvástádusa váfistit ahte Sámediggi šaddá
ovddasteaddji ja lobálaš politihkalaš orgánan sámi
veahkadahkii. Ráđđehusas lea danne vuolggasadjin ahte sihke
sámediggeválggaid ja eará válggaid bajit prinsihpaid berre
Stuorradiggi mearridit, ja ahte Stuorradikkis berre leat
váikkuhanfápmu das man muddui lea sávahahtti ahte uhcit válgabiirret
badjelovddastuvvojit sámediggeválggain. Ráđđehus čujuha ahte
Sámedikki válggaid njuolggadusaid lea Sámedikki nammadan bargojoavku
árvvoštallan. Ráđđehus ii hálit dahkat loahpalaš oaivila
čuolbmabidjamiidda mat leat namahuvvon dás bajábealde ovdal go
Sámedikki nuppástusevttohusat leat válbmasat.  5 Sámi beroštusat ja
Sámedikki rolla stáhta, gieldda ja fylkkagieldda ektui 5.1
Departemeanttaid ovttasbargu Sámedikkiin 1998s álggahuvvojedje
bissovaš čoahkkimat politihkalaš dásis Sámedikki budjeahta birra
Sámedikki ja muhtun departemeanttaid gaskkas ovdal Ráđđehusa
vuosttas jahkásaš budjeahttakonfereanssa. Sámedikki sávaldaga mielde
dollojuvvui budjeahttačoahkkin 2002 Sámedikki ja Gielda- ja
guovlodepartemeantta, Mánáid- ja bearašdepartemeantta,
Dearvvasvuođadepartemeantta, Oahppo ja dutkandepartemeantta ja
Kultuvra- ja girkodepartemeantta stáhtaráđiid gaskkas
čoahkis. Ráđđehus atná dettolažžan ahte Ráđđehus ja Sámediggi
jotket gárgedit buriid ja ulbmillaš ovttasbargovugiid
departemeanttaid ja Sámedikki gaskkas. Geahča maiddái kapihttala 4.2
ja 4.3.  5.2 Sámi beroštusat ja Sámedikki rolla gielddaid ja
fylkkagielddaid ektui Vai geatnegasvuođat sámi álbmogii galget
sáhttit áimmahuššojuvvot, lea deaŧalaš ahte sámi geahččanvuohki
áimmahuššojuvvo maiddái gielddalaš ja fylkkagielddalaš dásis. Sámi
beroštusat sáhttet osohahkii áimmahuššojuvvot dainna lágiin ahte
Sámediggái addojuvvo vejolašvuohta váikkuhit gielddalaš ja
fylkkagielddalaš proseassaide. Sámediggi buktá omd. oaiviliid
Finnmárkku, Romssa, Nordlándda, Davvi- ja Lulli-Trøndelága ja
Hedmárkku fylkkaplánaide, ja das leat čoahkkimat ja ovttasbargu
gielddaiguin ja fylkkagielddaiguin máŋgga suorggis. Almmatge ii leat
vejolaš iige sávahahtti ahte sámi beroštusat báikkálaš ja
guovlluguovdasaš dásis dušše galget áimmahuššojuvvot Sámedikki
váikkuheami bokte. Ráđđehusa deaŧalaš prinsihppan lea ahte
báikkálaš iešstivrejupmi galgá nannejuvvot, ja ahte mearrádusat
galget dahkkojuvvot nu lahka go vejolaš sin geaidda dat
gusket. Ráđđehus háliida danne ahte gielddat ja fylkkagielddat
iežaset álgaga mielde áimmahuššet sámi beroštusaid ja
vuoigatvuođaid politihkalaš vuoruhemiin mat
dahkkojuvvojit. Ráđđehusa nannema oktavuođas guovlluguovdasaš dási
gárgedanoassádallin šaddet dilálašvuođat láhččojuvvot buorebut nu
ahte fylkkagielddat ieža fertejit váldit stuorát ovddasvástádusa, ja
dahkat álgagiid doaibmabijuide mat háliiduvvojit
vuoruhuvvot. Sávahahtti lea ahte fylkkagielddat váldet Sámedikki
mielde guovlluguovdasaš searvevuhtii oassin guovlluguovdasaš
gárgedanoassádalli rolla gárgedeamis. St.dieđáhusas nr. 55 kap. 5.4.1
ovdanbuktojuvvojit iešguđetlágan molssaeavttut mo sáhttá
árvvoštallat sámi gažaldagaid ovddasvástádus- ja
dahkamušjuogu. Ráđđehus áigu vuos dahkat álgaga konferensii, mas
Sámediggi, gielddat, fylkkagielddat ja geavaheaddjit bovdejuvvojit
almmustuhttit dárbbuid ja hástalusaid sámi gažaldagaid hálddaheami
hárrái gielddain. Erenoamáš deaŧalaš lea almmustuhttit mo dárbbut ja
hástalusat gielddain olggobealde sámegiela hálddahanguovllu sáhttet
ovddaldastojuvvot.  6 Sámi máŋggadáfotvuohta Sámi álbmotjoavkku
siskkabealde gávdno girjás máŋggadáfotvuohta. Dát máŋggadáfotvuohta
boahtá ovdan iešguđetlágan sámi gielaid/váldosuopmaniid,
kultuvrralaš albmanahttinvugiid, ássama ja ealáhusheiveheami
bokte. Ráđđehus háliida láhčit dilálašvuođaid sámi kultuvrra
máŋggadáfotvuođa seailluheapmái ja viidásetgárgedeapmái. Davvisámi
joavku lea logu dáfus stuorámus. Norggas gávdnojit maiddái eará uhcit
joavkkut main ee. lea iežaset identitehta, iežaset
kulturalbmanahttinvuogit ja/dahje gielat/váldosuopmanat. Oktasažžan
dáid uhcit joavkkuide lea ahte garra dáruiduhttináigi ollásit dahje
osohahkii jávkadii sin giela ja kultuvrra. Čujuhuvvo oarjelsámiid,
nuortasámiid/goltásámiid ja julevsámiid dárkilet máinnašeapmái
kapihttalis 6 St.dieđáhusas nr. 55 (2000-2001) Sámepolitihka
birra. Čuovvovaččat máinnašuvvojit dát golbma joavkku dievasmahtti
láhkai, ja bihtánsámi joavku. Lassin dán golmma jovkui gávdnojit
stuorát giellajoavkkuid siste máŋga uhcit joavkku, main sáhttet leat
iežaset kultuvrralaš albmanahttinvuogit erenoamáš
ealáhusheivehemiid dahje ássanministara geažil. Mii deaividit nappo
namahusaid nugo mearrásámit ja márkasámit. Deattastuvvot ferte
almmatge ahte kulturráját eai leat absoluhtalaččat, ja ahte dan
geažil ii leat vejolaš buktit ovdan buot sámi joavkkuid,
giellajoavkkuid ja kultuvrraid ollislaš dahje ollásit gokčavaš
logahallama. Nordlándda fylkkas ja ránnjáguovlluin ruoŧa bealde
gávdnojit álgovuolggalaččat vihtta giela dahje váldosuopmana. Lulde
davás namahuvvojit oarjelsámegiella, ubmesámegiella, bihtánsámegiella,
julevsámegiella ja čohkkirassuopman. Dát maŋimuš lea davvisámegiela
lulit hápmi. Ránnjásuopmanat eai lean álggus eanet earaláganat go ahte
dat áddehalle gaskaneaset. Maŋŋil go ubmesámegiela ja
bihtánsámegiela suopmanat leat nu garrasit mannan maŋás ahte leat dál
dušše ovttaskas olbmot vel geat máhttet daid, de lea gártan
gielalaš gaska oarjelsámegiela ja julevsámegiela gaskii mat leat
osohahkii hui earaláganat.  6.1 Oarjelsámit Oarjelsámi ássamat leat
lávdan ovttain dahje mottiin bearrašiin viiddis guvlui Ruovadis
davvin gitta Femundii lulás. Lassin gávdno smávit ássan Rennebu
gielddas mii bargá boazodoaluin Trollheimenis. Stuorra oarjelsámi
kulturoktavuohta lea guhkes geográfalaš gaskkaiguin geahččaluvvon
dorjojuvvot muhtun institušuvnnaiguin mat sáhttet bálvalit uhcit
birrasiid dahje oktavuođaid. Helgelánddasámiin lea gullevašvuohta
davvin gos Aarbortes lea kulturguovddáš ja sámeskuvla. Guovllu
gaskaoasis ásset sámit Davvi-Trøndelágas, gos lea Snoase kultuvrralaš
guovddáš. Dáppe lea sámeskuvla, sámi dávvirvuorká/kulturguovddáš,
sámi kulkturmuitosuodjalusa báikkálaš kantuvra, boazodoallokantuvra
ja NRK Sámi Rádio. Lullin ásset plassjesámit. Sámediggi lea evttohan
ahte álggahuvvojit giellaguovddážat guovlluide Ruovat ja
Plassje. Gielda- ja guovlodepartemeanta lea addán doarjaga
Rørosmuseet:i 2001s oarjelsámi fáddáčájáhussii. Departemeanta lea
maiddái juolludan ruđaid oarjelsámi kulturfestivála gárgedanbargui
Plassjes 2002s. Doaibmabijuid juksanmearrin lea čalmmustit oarjelsámi
identitehta, nannet oarjelsámi kultuvrra sajádaga ja čájehit ahte
oarjelsámegiella lea ealli giella guovllus. Čájáhus galgá gaskkustit
ahte oarjelsámit leat ealli ja eallinfámolaš joavku sámiid gaskkas.
6.2 Bihtánsámit Árbevirolaš bihtánsámi ássanguovlu Norggas lea
Sáltovuona rájes davvin ja Ruovatvuona máttaerttiid guvlui. Ruoŧa
bealde rájá manná guovlu davvil Arvvehaurre ja Árjjapluovi Bihtáneanu
rádjai ja nuorttas Saddaijávrái Norrbotten letnii. Bihtánsámi birrasis
Norggas leat sullii 200 olbmo, ja lea gullevašvuohta erenoamážit
gielddaide Sálát, Skjerstad, Bájddar ja osiide Fuoskkos. Ovdal ledje
sámi veahkadagas dán guovllus, sihke dálusámiin ja boazosámiin,
čatnasumit guđet guoibmáseaset fuolkevuođa ja lagaš oahpisvuođa
bokte, ja oktasaš bihtánsámi kulturárbevieru bokte. Máŋgga siva
dihtii, earret eará viiddis riikkagottálaš sisabahkkemiid geažil
boazodollui ovddit jahkečuođi loahpa rájes, ja gáržžiduvvon
vejolašvuođaid geažil álggahit ja máŧasatnit bissovaš sámi
báikkálaš servodagaid, nogai bihtánsámi kulturoktavuohta
dađistaga. Maŋimuš soađi loahpas lei boazodoallu jávkan, ja báhcán
ledje vel dušše áibbas moadde vuorjjes ássama. Maŋŋil soađi lea
biras áiggelassii laskan, ee. dainna go boazosámit fárrejedje deike
Ruoŧas. Bihtánsámi servodat lea dál uhca servodagaš mii sihke
ealáhuslaččat, sosiálalaččat ja kultuvrralaččat lea hui
rašši. Guovllu sámi identitehtahálddaheamis lea uhccán leamaš
oidnosis. Maŋimuš logijagis leat ovttaskas olbmot ealjuhan
ealáskahttit ja áimmahuššat boares bihtánsámi
árbevieruid. Ceggejuvvon ja ovddeštuvvon leat goađit ja eará
bihtánsámi arkitektuvra ovttaskas álgagiid vuođul, ja vuođđuduvvon
lea sierra beroštusorganisašuvdna mii bargá bihtánsámi kultuvrralaš
gažaldagaiguin. Maŋimuš jagiid lea guovllu boazodoallu ja
bihtánsámi kultuvra boahtán oidnosii Sáltoduoddara ja Čáhppesjiehki
ásahallamiid oktavuođas main Bájddarčázádat, Bjøllåga ja
Melfjordeatnu ledje plánejuvvon báddaduvvot. Plánat loahpahuvvojedje
2001s. Ráđđehus oaivvilda ahte báikkálaš indu lea hui árvvolaš
bihtánsámi kultuvrra ođđasislihkkandoibmii. Dasgo bihtánsámi biras
lea hui uhcci Norggas, de lea lunddolaš čatnat lagat oktavuođa ja
ovttasbarggu bihtánsámi birrasii Ruŧŧii álggahan dihtii
rájárasttideaddji doaibmabijuid ja ovttasbargoprojeavttaid mat
nannešedje ja gárgedivčče bihtánsámi giela ja kulturvuđđosa
oppalohkái.  6.3 Julevsámit Julevsámit ásset Nuort-Sálto guovllus ja
sullii seamma viiddis guovllus ruoŧa bealde rájá. Siskkit
vuotnaguovllut Divtasvuonas julggaštuvvojedje árrat 60-logus
eretfárrenguovlun. Dát čuzii julevsámi kultuvrii ja gillii hui
garrasit. Oarjjevuonas Divtasvuona suohkanis lea dál bissovaš ássan
dušše Måskes. Julevsámi biras lea čájehan nana ealju ja dáhtu
ođđasisvirkkosmahttit giela ja gárgedit julevsámi servodaga. Árran
julevsámi guovddáš Ájluovttas rahppojuvvui 1994s, ja dan
váldodahkamuššan lea hálddahit julevsámi giela ja
kulturárbbi. Geahča kapihttalis 12.2 eambbo máinnašumi Árrana
birra. 40 ođđa luosa ja guvžžá biebmoguollešaddadankonsešuvnnas
galget guokte konsešuvnna biddjojuvvot Måskkái. Dát galgá veahkehit
nannet ássama ja ovdáneami vuđđosa ovddasguvlui vai dáinna lagiin
julevsámi giella- ja kulturbiras bisuhuvvo ja gárgeduvvo.  6.4
Nuortasámit/goltásámit Nuortasámit/goltásámit ásset Njávdámis
Mátta-Várjjaga gielddas ja leat uhcimus joavku sámiid gaskkas
Norggas. Suomabealde riikkarájá lea joavku gorálaččat stuorát go
Norggas. Stáhtabudjeahtas 2002 leat juolluduvvon 2,5 milj. kruvnnu
sámi jahkeduhátbáikki, Nuortasámi dávvirvuorkká, huksema projekteremii
ja válmmaštallamii Njávdámii. Buohkanas doarjjarámma lea 30 milj. kr
golmma jagi badjel. Plánejuvvon lea ođđaáigásaš dávvirvuorká man
ulbmilin lea duođaštit, gaskkustit ja govvidit nuortasámi/goltásámi
kulturárbbi ja identitehta. Sámedikkis galgá leat váldoovddasvástádus
doaimmas, ja Mátta-Várjjaga gielda addá doarjaga dávvirvuorkká
doibmii. Ráđđehus atná dettolažžan ahte nuortasámi/goltásámi biras
ieš galgá váikkuhit dávvirvuorkká sisdollui ja
gárgedeapmái. Báikkálaš čatnasupmi galgá váfistuvvot boahttevaš
stivrenhámádagas.  7 Sámegiella Ovttasbargoráđđehus áigu
erenoamážit giddet fuopmášumi sámegillii. Mii gusto
riikkaidgaskasaš ja riikkagottálaš geatnegasvuođaide sámegiela
hárrái, de čujuhit St.dieđáhussii nr. 55. Ovttasbargoráđđehus atná
gielalaš máŋggadáfotvuođa riggodahkan Norgii. Gielalaš
máŋggadáfotvuohta máilmmis lea uhkiduvvon. Go giella jávká, de jávká
maiddái diehtu ja máhttu mii seailluhuvvo ja gaskkustuvvo
gielas. Ovddasvástádus sámi gielaid áimmahuššamis iešguđet
suorggis gullá guoskevaš fágadepartemeanttaide ovttasbarggus
Sámedikkiin. Kultuvra- ja girkodepartemeanttas lea oppalaš ja bajit
hálddahanovddasvástádus sámi gielain sámelága giellanjuolggadusaid
hálddaheami bokte. Ráđđehus háliida ahte sámegiella geavahuvvo
árjjálaččabut, ja áigu láhčit dilálašvuođaid lasihuvvon sámegiela
geavaheapmái almmolaš ávvosis. Ovdamearkan dása lea ahte sámegiella
dán jagi rájes lea geavahuvvogoahtán šiehtadallangiellan
boazodoallošiehtadallamiin.  7.1 Eurohpalaš lihttu guovllu- dahje
veahádatgielaid birra - raporteren Norga dohkkehii eurohpalaš lihtu
guovllu- dahje veahádatgielaid birra 1993s, muhto dat bođii fápmui
easkka njukčamánu 1. 1998. Guoskevaš guovllu- ja veahádatgielat
Norggas leat sámegiella, kvena-/suomagiella, romanes ja romani. Juohke
goalmmát jagi galgá biddjojuvvot ovdan raporta politihka birra mii lea
válgojuvvon lihtu oasi II mielde ja doaibmabijuid birra mat leat
dahkkojuvvon čađahan dihtii oasi III paragráfaid maid Norga lea
mearridan ratifikašuvnna bokte. Norga bijai ovdan vuosttas raporttas
1999s, ja njukčamánus 2002 biddjojuvvui ovdan Norgga nubbi
raporta. Kultuvra- ja girkodepartemeanta lea buohtalastán barggu
raporttain mii sisdoallá guoskevaš departemeanttaid raportaosiid
doaibmabijuid birra sámegiela ja eará veahádatgielaid várás dáid
ovddasvástádusduovdagiin. Raportta elektrovnnalaš veršuvdna lea
biddjojuvvon Kultuvra- ja girkodepartemeantta siidduide Odinii;
http://odin.dep.no/kkd/engelsk/international/.  7.2 Gielddaid ja
fylkkagielddaid guovttegielatvuođa golut Gielda- ja
guovlodepartemeanta nammadii ođđajagemánus 2001 bargojoavkku masa
addojuvvui dahkamuššan dárkileappot geahčadit gielddaid ja
fylkkagielddaid guovttegielatvuhtii guoski goluid. Sámegiela
hálddahanguovllu gielddat, Romssa ja Finnmárkku fylkkagielda,
Sámediggi, Stáhta oahpahuskantuvra Finnmárkkus ja Oahppo- ja
dutkandepartemeanta leat oassálastán bargojovkui mii bijai ovdan
raporttas miessemánus 2002. Bargojoavku lea geahčadan ožžotgo
gielddat/fylkkagielddat gokčojuvvot goluid mat dain dál leat
guovttegielavuhtii ja leatgo dain návccat deavdit gáibádusaid mat
biddjojuvvojit láhkamearrádusain mat máinnašit
guovttegielatvuođa. Rehkenastimat maid raporta atná vuođđun,
čájehit ahte gielddain ja fylkkagielddain leat golut mat leat stuorát
but go doarjagat maid stáhta addá. Bargojoavku lea kárten stáhtalaš
guovttegielatvuhtii guoski doarjjajuolludusaid oahpahanduovdagis,
mánáidgárdeduovdagis ja eará gielddalaš/fylkkagielddalaš
hálddahussii 2001s. Veardiduvvon 2001 manu goluiguin, čájeha kárten
ahte gielddain ja fylkkagielddain leat golut mat leat birrasiid 12
milj. kr mat eai gokčojuvvo. Fylkkagielddain lea golut mat vástidit
jahkásaš guovttegielatvuođa doarjjasturrodagaide, muhto dain leat
stuorra gárgedandárbbut dán duovdagis. Doarjja mii addojuvvo
oahpaheapmái sámegielas ja sámegillii lea árvvoštallojuvvon Oahppo-
ja dutkandepartemeantta ovddas. Bargojoavku doarju árvvoštallama
konklušuvnnaid ahte doarjjaortnegat mat galget gokčat
sámegielaoahpaheami goluid vuođđoskuvllas, eai leat doarvái
buorit. Mii gusto doarjagii sámegillii joatkkaoahpahusas, de oaivvilda
bargojoavku ahte maiddái dát doarjjaortnet berre guorahallojuvvot vai
ožžojuvvo ortnet mii gokčá duohta goluid mat fylkkagielddain
leat. Viidáseappot dadjá bargojoavku ahte eai gielddat eaige
fylkkagielddat deavdde sámelága guovttegielatvuođa
gáibádusaid. Gielddat mat leat sámegiela hálddahanguovllu siskkabealde
leat iešguđetláganat, sihke sámegielagiid logu hárrái veahkadagas,
man nana stáhtus sámi gielas ja kultuvrras lea gielddas, man galle
oahppi ožžot juogo sámegiela fágan dahje ožžot visot/eanašoasi
oahpahusas sámegillii, skuvllaid logu hárrái ja man galle sámegielaga
leat gieldda bargiid gaskkas. Buot dát leat buvttadahkkit mat
váikkuhit man olu sámegielbálvalusat jearahallojuvvojit, man muddui
gielddain leat guovttegielat bálvalusfálaldagat, ja dainna maiddái man
stuorra golut leat guovttegielat hálddahusa oktavuođas. Bargojoavkku
guorahallan čájeha maiddái ahte vaikko dálá golut gokčojuvvojit, de
ii leat dat doarvái deavdit sámelága gáibádusaid. Bargojoavku ollása
danne ahte dárbbašuvvojit vel eanet árjjat biddjojuvvot bargui nannet
ja gárgedit sámegiela, ja čujuha ahte gielddat ja fylkkagielddat
guhki vuollái fertejit ráhkkanahttojuvvot deavdit lága
guovttegielatvuođa gáibádusaid. Gielddaid ja fylkkagielddaid bargu
lea deaŧalaš sámegiela dahkamii ealli giellan buot oktavuođain, ja
váfisteapmái ovttaskasolbmo vuoigatvuođaid almmolašvuođa
ektui. Ráđđehus lea gieldaproposišuvnnas (St.prp.nr 64 (2001-2002)
dieđihan ahte lassin dálá juolludusaide várrejuvvojit 5 milj. kr
guovttegielatvuhtii 2003 rájes. Sámediggi juohká ruđaid guoskevaš
gielddaide ja fylkkagielddaide, ja hálddaha dalle oktiibuot 30
milj. kr dán ulbmilii. Ráđđehus lea positiivvalaš dasa ahte
Sámediggi dál jeavddalaččat gulahallá guoskevaš gielddaiguin ja
fylkkagielddaiguin guovttegielat hálddahusa ja bálvalusdoaimma
gárgedeami strategiijaid, juksanmeriid ja bohtosiid birra. Ráđđehus
lea ovttaoaivilis bargojoavkkuin ahte Sámediggi ovttasráđiid
gielddaiguin ja fylkkagielddaiguin berre álggahit einnostuvvi
juohkineavttuid ortnegii. Dát lea dárbbašlaš vai gielddaid
guovttegielatvuođa bargu ja vuoruheapmi šaddá dáhpáhuvvat bevttolaš
ja ulbmillaš vuogi mielde.  7.3 Sámedikki barggu organiseren
sámegiela buorrin Sámedikki ođđa organisašuvdnahámádaga vuođul ja
prinsihpaid čuovvoleapmin mat leat adnojuvvon vuođđun
Stuorradiggedieđáhusas nr. 55 (2000-2001), ferte sámelága kapihtal 3
nuppástuhttojuvvot. Ođđajagemánus 2002 sáddejuvvui
gulaskuddanmearkkastat mas lei sámelága § 3-12 nuppástuhttinevttohus,
gulaskuddamii. § 3-12 siskkilda Sámi giellaráđi, ja evttohus
mearkkaša ahte sámi gielaid ovddidanbargu organiserejuvvo
ođđasis. Kultuvra- ja girkodepartemeantta áigumuš lea bidjat ovdan
od. prp. čakčat 2002.  7.4 Báikenammaláhka Ráđđehus háliida dahkat
sámi kultuvrra ja historjjá oinnolažžan, sihke almmolaš ávvosis ja
skuvlalágádusas, maiddái guovlluin mat eai leat adnojuvvon gullat
árbevirolaš sámi guovddášguvlui. Báikenammaláhka oktan
láhkaásahusaiguin ásahallá mo báikenamaid čállinvuohki galgá
mearriduvvot, muhto ii atte makkárge njuolggadusaid namaid
válljemis. Báikenamat leat suodjalanveara dego earáge dološmuittut,
ja stáhtii lea deaŧalaš dahkamuššan várehit daid. Lassin dáid
deasttaid áimmahuššamii galgá láhka leat mielde váikkuheamen ahte
báikenamat dahket oktilis nammabuktosa. Dát gusto sihke dáro-, sáme-
ja kvena-/suomagiel báikenamaide. Ovdabargguin daddjojuvvo ahte
gielalaš veahádagain berre dábálaččat leat riekti oažžut sin
iežaset báikenamaid váldojuvvot atnui, juos «erenoamáš geavatlaš
dahje teknihkalaš váttisvuođat» eai čájet dan
váttisin. Báikenammalágas oktan láhkaásahusaiguin boahtá muđui ovdan
ahte ee. almmolaš orgána, opmodaga eaiggát ja báikenammakonsuleanttat
sáhttet dahkat álgaga mearridit báikenama čállinvuogi
njuolggadusčállosiid mielde. Go čállinvuohki lea mearriduvvon ja
girjejuvvon báikenammaregistarii, de lea almmolaš orgánain
geatnegasvuohta geavahit dán čállinvuogi kárttain js. Guorahallan
njuolggadusčállosiid árvvoštallama oktavuođas čájehii ahte láhka
ja láhkaásahusat leat uhccán leamaš dovdosat gielddain ja eará
almmolaš orgánain, vaikko leatge dollojuvvon kurssat buot
fylkkain. Mearrádusat eai čuovvoluvvo, ja gielddat ja earát eai
ollašuhte geatnegasvuođaideaset gulaskuddan- ja
mearridanáššeoasálažžan. Dát gusto riikii
oppalaččat. Máŋggagielat guovlluin sáhttá lága váilevaš
čuovvoleami sivvan maiddái leat ahte máŋggagielat namaid geavaheapmi
galbbain, kárttain js. čuoččuhuvvo mielddisbuktit teknihkalaš
váttisvuođaid ja lasi goluid. Bargojoavku mii lea ráhkadan
árvvoštallanraportta (vrd. St.dieđáhusain nr. 55), oaivvilda ahte
dieđiheapmi njuolggadusčállosa ja guovddášlaš báikenammeregistara
birra masa buot mearriduvvon čálanorpmat galget váldojuvvot mielde,
ja buoret gulaheapmi nammamearrádusaid birra, sáhtášii buoridit
dili. Lassin árvvoštallá Kultuvra- ja girkodepartemeanta
njuolggadusnuppástusaid maid vásedin áigumuš lea álkidahttit
áššemannolaga/-gieđahallama, eahpevuogálaš mearrádusaid ložžema
ja nuppástuhttima, ja čielgaset meroštallamiid. Sámi báikenamaid
oinnolažžan dahkan dáhpáhuvvá dainna lágiin ahte sámi báikenamat
adnojuvvojit. Ulbmilin ferte leat ahte sámi (ja kvena/suoma)
báikenamat váldojuvvojit atnui njuolggadusčállosa
mielde. Dieđiheapmi lea deaŧalaš gaskaoapmi. Almmolaš digaštallan
mii lea leamaš sámegiel galbema birra, čájeha almmatge ahte muhtun
dáhpáhusain leat miellaguottut sámi giela ja kultuvrra vuostá dakkárat
mat hehttejit báikenammalága njuolggadusaid čuovvuma. Deaŧalaš oassi
árbevirolaš eamiálbmoga dieđus ja máhtus siskkilda boazodoalu
fágagiela ja tearpmaid. Boazodoallu atná várrečohkaid, jogažiid ja
sullasaččaid namaid mat muitalit olu eatnama ja guohtungeavaheami
birra. Dát namat leat uhccán čállojuvvon almmolaš
kártabuktosiidda. Eatnat báikenamat leat jávkamin. Dát lea deaŧalaš
oassi boazodoallokultuvrras ja sámi kultuvrras, ja dieđus ja máhtus
mii lea gávdnamis báikenamaid álgovuođus. Danne lea vuoruhuvvon
dahkamuššan čohkket ja vuogádahttit boazodoallotearpmaid ja
boazosámiid geavahan báikenamaid, dan bále go ain gávdnojit boarráset
boazosámit geat máhttet dáid. Dása lea deaŧalaš váldit mielde máŋga
oassádalli, nugo Sámedikki, Sámi báikenammanevvohaga ja
boazodoalloealáhusa ovddasteddjiid (Norgga Boazosápmelaččaid
Riikkasearvi).  7.4.1 Báikenammanevvohaga ođđasisorganiseren Sámi ja
suoma báikenamaid nevvohagas lei jahkemolsuma rádjai čálli
ollesvirggis mii lei hálddahuslaččat čadnojuvvon Norgga
giellaráđđái. Oassi báikenammanevvohagas mii lei čadnojuvvon sámi
báikenamaide, biddjojuvvui ođđajagemánu 1. 2002 rájes
hálddahuslaččat Sámedikki vuollái. Ruhtajuolludeamit maid Norgga
giellaráđđi ovdal hálddahii, leat dál sirdojuvvon Sámediggái.  7.5
Máŋggagielat fylkka- ja gielddanamat Oassin dahkamis sámi ja kvena
kultuvrra ja giela oinnolažžan, áigu ráđđehus láhčit
vejolašvuođaid máŋggagielat gieldda- ja fylkkanamaide gielddaide ja
fylkkaide mat dan háliidit. Almmolaš giellageavaheamis geavahuvvojit
dás rájes bálddalas namat, mii máksá ahte geavahuvvo dat nammahápmi
mii lea lunddolaš dan gillii mii geavahuvvo. Dat máksá ahte
dárogielat teavsttain čállá «Kautokeino kommune», ja sámegielat
teavsttain fas čállá» Guovdageainnu suohkan». Seammás guđđojuvvo
ortnet mas leat duppalnamat/goallosmearkahámit
(Guovdageaidnu-Kautokeino.) Bargo- ja hálddahusdepartemeanta áiggošii
ovddidit od.prp. Finnmárkku fylkkagieldda guovttegielat nama birra
giđđat 2002.  7.6 Nammaláhka Stuorradiggi lea mearridan nuppástusaid
nammaláhkii, mat vuođđuduvvet Od.prp.:i nr. 31 (2001-2000) Lága
birra persovdnanamaid birra (nammaláhka). Lágas rahppojuvvo
vejolašvuohta váldit atnui sámi nammavieruid eamiálbmogiid
gaskkas. Rahppojuvvo vejolašvuohta parentonymaide (nuppi váhnema
ovdanamma oktan gehčosiin mii čájeha fuolkevuođa). Rahppojuvvo
maiddái vejolašvuohta váhnenváhnemiid ovdanamaid geavahit oktan
gehčosiin mii čájeha fuolkevuođa, go lea sáhka namain main lea
árbevierru kultuvrras mii suovvá nu dahkat, nugo sámi kultuvra. Maŋás
sogas sáhttá dál luđolaččat viežžat sohkanamaid mat
máttarváhnemiin leat leamaš, beroškeahttá gulletgo dát 200
suddjejuvvon nama gaskii. Dál ii leat álki mannat guhkkelii maŋás go
váhnenváhnemiid rádjai, ja dalle dábálaččat dakkár eavttuin ahte
olmmoš ieš lea guhká geavahan nama. Dát addá ee. sámiide ja
riikkagottálaš veahádagaide, geat fertejit guhkás maŋás mannat juos
galget gávdnat sohkanamaid main leat ruohttasat sin kultuvrras,
stuorát vejolašvuođaid váldit diekkár namaid.  7.7 Mediat Ráđđehus
lea Sem-julggaštusas dovddahan doarjaga sámi kultuvrii
ee. girjjálašvuođa ja aviissaid olggosaddima bokte.  7.7.1 Preassa -
Doarjjamáksomeari lasiheapmi sámegielat sisdollui Almmolašvuođas lea
vásedin ovddasvástádus láhčit dilálašvuođaid veahádagaid
sátneluđolašvuhtii ja demokráhtalaš searvideapmái. Doarjjaortnet
sámi aviissaide Kultuvra- ja girkodepartemeantta budjeahta bokte lea
vuođuštuvvon mearkkašumiin mii preassas lea sátneluđolašvuhtii ja
demokratiijai, ja ulbmilin lea «bisuhit sámi aviissaid
olggosaddinvuđđosa», vrd. St.prp.:in nr. 1 (2001-2002). Gustojeaddji
láhkaásahusa mielde juogaduvvo 2/3 doarjagis vuođđodoarjjan mii lea
ovtta stuoru ortnet buot aviissaide. Maŋimuš goalmmádas
rehkenastojuvvo olggosaddimiid logu ja buvttaduvvon siidduid mielde,
iešguđet máksomeriid mielde siidduide mat leat buvttaduvvon
dárogillii ja sámegillii. Máksomearit mearriduvvojit dán jagi
juolludeami vuođul goriin 1 (dárogillii) 1,8 (sámegillii) ektui. Alit
máksomearri sámegillii čájeha lassegoluid mat leat sámegiel
aviisabuvttadeamis. Ráđđehus čujuha ahte sámi giela bisuheapmi ja
gárgedeapmi lea doaibmi informašuvdnagaskkusteami ja
servodatdigaštallama ovdehussan sámi servodagas. Sámi aviissain lea
stuorra mearkkašupmi sihke informašuvdnagáldun ja báhkkodankanálan,
ja sámi giela seailluheapmái. Ráđđehus oaivvilda danne ahte doarjja
galgá eambbo heivehuvvot sámegiel aviissaid buorrin. Dát dahkkojuvvo
nu ahte máksomearit sámegiela váste muddejuvvojit láhkaásahusas
doarjaga birra sámi aviissaide. Sámi aviissaid doarjjaortnega hálddaha
Stáhta mediahálddahus, seamma go eará preassadoarjaga. Gažaldat
hálddahanovddasvástádusa vejolaš sirdimis Sámediggái lea váldojuvvon
ovdan moanaid gerddiid. Ráđđehus lea mielas ságastallat dán
birra. Ovdehussan ferte leat ahte doarjjahálddaheapmi addá
dárbbašlaš gaskka ja sorjjasmeahttunvuođa sámi politihkalaš
eiseválddiid ja sámi preassa gaskkas.  7.7.2 Sámi girjjálašvuohta
Ráđđehus áigu arvvosmahttit sámegiel girjjálašvuođa
olggosaddima. Okta váldočuolbma sámegiel girjjálašvuođa hárrái lea
ahte girjjit mat olggosaddojuvvojit jukset vuollegis
vuovdinloguid. Sáhttá leat dárbbašlaš geahčadit dárkileappot
girjejođu, namalassii geainnu buvttadeaddjis
(girječállis/olggosaddis) geavaheaddjái (lohkkái), dainna áigumušain
ahte divvojuvvojit vejolaš headjuvuođat mat dahket ahte sámi girjjit
eai doarvái bures juogaduvvo/gaskkustuvvo, ja dainna eai joavdda
lohkkái vuovdinbáikkiid bokte. Vejolašvuođat váldit atnui
ođđaáigásaš gaskkustanvugiid (IKT) dahkan dihtii girjjiid
oinnolažžan ja dovddusin potensiála lohkkiide - ja dainna lágiin
arvvosmahttit jearu - lea mielde dán govas. Makkár doaibmabijut
sáhttet veahkehit nannet sámi girjjálašvuođa dili, ferte
árvvoštallojuvvot čilgejuvvon čuolbmaáddejumi vuođul. Okta
vejolašvuohta sáhtášii leat ahte davviriikkalaš oktavuođas -
ovdamearkan Ruoŧa, Suoma ja Norgga sámedikkiid olis -
árvvoštallojuvvojit oktasaš árjjat dán suorggis golmma riikka sámi
veahkadaga buorrin, namalassii lasihuvvon lohkkivuđđosa
vuođul. Ráđđehus oaidná danne davviriikkalaš ovttasbarggu
deaŧalažžan dán duovdagis, ja áigu váldit ovdan dán gažaldaga
čoahkkimis iešguđet davviriikka stáhtaráđiin geas lea
ovddasvástádus sámi gažaldagain. Ráđđehus áigu viidáseappot
davviriikkalaš ovttasbarggu bokte muđui bargat doaibmabijuiguin mat
sáhttet ovddidit sámi girjjálašvuođa.  7.8 Gielladoaibmabijut
skuvllas Doarjja addojuvvo sámegiela giellaoahpaheapmái ohppiide ja
oahpahalliide geat leat joatkkaoahpahusas. Doarjja addojuvvo sámi
ohppiid/oahpahalliid ovddas geat ožžot sámegiela oahpahusa eará
skuvllain go sámi joatkkaskuvllain. Sámediggi hálddaha
stipeandaortnega joatkkaoahpahusa ollesáigeohppiid várás geat váldet
sámegiela fágan. Jahkásaččat várrejuvvo 1 milj. kr mii juogaduvvo
dohkálaš ohcciide. Dáid maŋimuš áiggiid lea submi leamaš sullii kr
2500 juohke oahppi nammii juohke skuvlajagi. Ráđđehus áigu
ovttasráđiid Sámedikkiin árvvoštallat ulbmillaš ortnegiid
arvvosmahttin dihtii eambbo sámiid ohcat
joatkkaoahpahussii. Ráđđehus áigu nannet sámi oahpaheami skuvllas
loktemiin oahpaheddjiid sámi giela ja kultuvrra
gelbbolašvuođa. Geahča St.dieđáhusa nr. 16 (2001-2002)
Oahpaheaddjeoahpu birra.  7.9 Sámegiela nannen boazodoalus Sámegiella
sisdoallá valljugas ja bienalaš terminologiija bohccuid ja boazodoalu
hárrái. Dieinna lágiin lea gielas diehtu, man lea deaŧalaš
áimmahuššat, ja mas lea mearkkašupmi dasa ahte boazodoallu ain
galgá sáhttit leat sámi birrasa deaŧalaš kulturguoddi. Konvenšuvnna
biologalaš máŋggadáfotvuođa birra artihkkala 8j mielde
geatnegahttet áššeoasálaččat iežaset čohkket, gaskkustit ja
seailluhit eamiálbmogiid dieđu ja máhtu. Dát dilálašvuođat dahket
deaŧalažžan bisuhit ja nannet sámegielgelbbolašvuođa boazodoalus
ja boazodoallohálddahusas. Vai boazodoallohálddahus galgá nákcet
gulahallat ealáhusain, de ferte juksanmearrin leat ahte arvat eanet
olbmot geat barget boazodoallohálddahusas máhttet sámegiela. Dál
hupmet buot Nuorta-Finnmárkku ja Oarje-Finnmárkku guovllukantuvrraid
mielbargit sámegiela. Eatnašat dáin máhttet giela
čálalaččat. Dáppe ferte dili lohkat leamen buorre. Váldokantuvrras
Álttás lea hástalussan loktet sámi giela ja kultuvrra gelbbolašvuođa
oahpaheami ja bestema bokte. Dán ovttadagas lea almmatge bajit
fágalaš ja hálddahuslaš ovddasvástádus, ja dat galgá gokčat buot
sámi boazoguovlluid. Danne šaddet gelbbolašvuođagažaldagat bestema
ja oahpaheami oktavuođas dilálašvuođaid dihtii earaláhkai
árvvoštallojuvvot dáppe go guovllukantuvrrain.  7.10 Sámi IT
Veahádatgielat nugo sámegiella deaividit sierra hástalusaid
elektrovnnalaš sisdoalu juohkimis. Interneahtta addá ođđa
vejolašvuođaid healppubun dábuhit materiála gielaide/suopmaniidda
nugo sámegillii, maiddái olggobealde geográfalaš guovlluid gos dát
leat dábálaččamusat, ja álggahit virtuála oktavuođaid sidjiide geat
geavahit daid. Neahta vejolašvuođat ja vuordagat johtileappot
almmuhit ja dávjjibut ođasmahttit dieđuid sáhttet almmatge
mielddisbuktit ahte «ii leat dilli» jorgaladdat nugo livččii
sávahahtti. Golut mat gártet go galgá olggosaddit sihke báhpára alde
ja elektrovnnalaččat sáhttet maiddái mielddisbuktit ahte ii
liiguduvvo almmuhit máŋgga gillii. Ođđa teknologiija dahká muđui
vejolažžan sajustit riikkagottálaš norgalaš bálvalusaid omd. sámi
ássanguvlui, nugo dál lea dahkkojuvvon sihke dárogiel ja sámegiel
nummirčuvgehus- ja telefonguovddášbálvalusa álggahemiin
Kárášjohkii. Sámegiella lea virggálaš giella Norggas. Sámegielagat
deaividit sierra hástalusaid dárbbu hárrái mii lea sámi čálamearkkaid
geavaheapmái elektrovnnalaš teakstameannudeamis ja
interneahtas. Seammás lea interneahtta ávkkálaš veahkkeneavvu sámiid
gaskaneas oktavuođadoallamii riikkarájáid rastá. Gielda- ja
bargodepartemeanta áigu ovttasbarggus Sámedikkiin čuovvolit raportta
«Sámi čálamearkačoahkit ja IT». Raporta lea dál viiddis
gulaskuddamis. Raportta vuolggasadjin ledje čuolmmat maid olmmoš
deaivida sámi čálamearkačohkiiguin IT-oktavuođas. Bargojoavku
neavvu departemeanttaid dahkat vuolit etáhtaid dihtomielalažžan dan
dáfus ahte fertejit geavahišgoahtit vuogádagaid mat vuođđuduvvet
Unicode:i. Dát lea gieskat gárgeduvvon ISO-standárda mas lea
mearkkašahtti náre viiddiduvvon lohku mearkkat
geavahanláhkai. Viidáseappot neavvu bargojoavku ahte stáhtalaš
sisaoastinšiehtadusat prográmmagálvovuvdiiguin fertejit gáibidit ahte
buot prográmmagálvvut galget doarjut Unicode. Sihke departemeanttat ja
etáhtat fertejit ođasmahttit iežaset prográmmagálvvuid vai dahket
vejolažžan ráhkadit ovdanbuktimiid sámegillii, sihke deaddiluvvon
almmuhemiid ja interneahtas. Viidáset barggu vuolggasadjin
adnojuvvojit bargojoavkku neavvagat ja sisaboahtán
gulaskuddancealkámušat. Sámediggi áigu bargagoahtit gárgedit
eSápmi-plána, mas birrajándora rabas hálddahus ja almmolaš
bálvaluskantuvra lea oassin stuorát vuoruheamis. Plána
árvvoštallojuvvo juohke jagi. Ráđđehus atná eSápmi-plána deaŧalaš
veahkkin sihke Ráđđehusa bargui ođasmahttit, bevttolmahttit ja
álkidahttit almmolaš suorggi ja eNorgga oppalaččabut. Sámediggi
álggaha golmma jagi geahččaladdanprojeavtta eSápmi-plána vuollái,
man áigumuš livččii hoahpuhit ja buohtalastit doaibmabijuid
čađaheami mat leat evttohuvvon Raporttas sámi čálamearkačohkiid ja
IT birra eNorge daguheami mielde. Earret barggu jávkadit hehttehusaid
mat raporttas leat dovdáhuvvon, galgá projeakta veahkehit gártadit
kvaliteahttasisdoalu sámegillii, sámiid oassálastit čuožžovaš
riikkaidgaskasaš IT-ovttasbargui ja viidásetgárgedit sámi
IT-ealáhusa. Projeakta ja eSápmi-plána oppalaččabut sáhttá, lassin
hástalusaid čoavdimii mat leat sámi čálamearkačohkiid hárrái,
ráddjejuvvon mahtodagas veahkehit geahččaladdat hálddahuslaš
čovdosiid Norgga várás oppalohkái. Dát sáhttet maiddái veahkehit
gárgedit sámi njunušgelbbolašvuođa IT siskkabealde mii sáhttá
gávdnat gávpevejolašvuođaid stuorát márkaniin Norggas ja
riikkaidgaskasaččat. Gielda- ja guovlodepartemeanta ja Ealáhus- ja
gávpedepartemeanta váldet badjelasaset ruhtadit muhtun ráddjejuvvon
gárgedanprojeavttaid eSápmi-projeavtta ovddas Sámedikki ovddas.  7.11
Sámegiella dutkangiellan Ráđđehusa juksanmearrin lea seailluhit ja
gárgedit sámi giela, ja ahte ráhkaduvvojit eambbo arenat servodahkii
gos sámegiella adnojuvvo árjjálaččat, vai dat dáinna lágiin oažžu
gárgedanvejolašvuođaid. Sámi dutkan dahkkojuvvo váldosaččat eará
gielaide go sámegillii. Almmatge leat máŋga sámi čuolbmabidjama maid
lea váttis dutkat almmá geavatkeahttá vuođđogiela. Sámi
dutkaninstitušuvnnain lea eanaš dušše gielladutkan almmuhuvvon
sámegilli, ja gielladutkama oassi buohkanas almmuhemiin lea oalle
uhcci. Guovddášhálddahus lea muhtun sámi dilálašvuođaide guoski
čielggadanbargguid jorgalahttán sámegillii. Hástalussan lea
arvvosmahttit sámegiela geavahit dávjjibut vuođđogiellan dutkan- ja
čielggadanbargguin. Danne lea deaŧalaš ahte gárgeduvvojit buorit
fágabirrasat main lea buorre sámi gelbbolašvuohta, ahte sámegiella
adnojuvvo eanet dutkanoktavuođain ja ahte giella gárgeduvvo
dieđagiellan ee. terminologiijagárgedeami bokte. Deaŧalaš lea ahte
dutkan, maiddái sámegiela árjjálaš geavaheami bokte, addá lahkavuođa
veahkadahkii ja servodahkii man birra dutkan lea ja man galgá bálvalit
doaimmainis. Seammás lea deaŧalaš ahte áimmahuššá gulahallan- ja
gaskkustandárbbu riikkagottálaš ja riikkaidgaskasaš
dutkisearvevuođain ja eará sámi dutkama geavaheddjiiguin.  8
Miellaguottut ja informašuvdna Dáruiduhttinpolitihkka mii válgojuvvui
gitta 1960-logu lohppii, dagahii ahte eatnagat badjelgehčče ja atne
sámi kultuvrra ja giela vuolitárvosažžan. Čuovusin šattai ahte
eatnat sámit dikte iežaset oktet dáža kultuvrii ja šiite iežaset
sámi duogáža. Earát elle guovtti kultuvrras main ledje divttes
skohttasat gaskkas. Maŋimuš logijagi sámepolitihkalaš gárgedus lea
dagahan ahte sámi politihkka, kultuvra ja giella leat sakka ođđasis
virkkosman. Máŋgga guovllus, gos sámi giella ja kultuvra
moattelogijagi dás ovdal ledje áibbas oaidnemeahttumat almmolaš
ávvosis, leat dál gártan ealjáris sámi birrasat mat bures dihttojit
báikkálaš servodagas, ja mat gáibidit giellaoahpaheami ja arenaid
sámi kultuvrra dikšumii. Máŋgga gillái leat huksejuvvon sámi
kulturviesut mat čielgasit duođaštit sámi searvideami ja stáhtusa
mii sámi kultuvrras ja gielas lea guovllus. Sámi giela ja kultuvrra
oinnolažžan dahkan muhtun báikkálaš servodagain lea dagahan
vuostálasvuođaid veahkadahkii. Muhtumat vásihit sámi giela ja
kultuvrra uhkideaddjin, ja dovdet ahte sápmelašvuođa ovddideapmi
geavvá dážavuođa badjelii. Diekkár dovddut leat earret eará boahtán
ovdan digaštallamis sámi oahppoplánas ja sámiid rievttis hálddahit
eatnamiid ja čáziid Finnmárkkus. Ákkastallan mii geavahuvvo diekkár
digaštallamiin vuođđuduvvá muhtumin váilevaš dieđuide ja
boasttudulkojumiide. Danne lea Ráđđehusa deaŧalaš ovddasvástádus
vuosttaldit negatiiva miellaguottuid ja gierdameahttunvuođa sámiid
ektui dieđu lasihemiin sámi dilálašvuođaid birra sihke hálddahusas
ja álbmogis. Ráđđehus áigu earret eará ráhkadahttit
oahpahusmateriála mii lea hábmejuvvon dainna jurdagiin ahte galgá
luovvat gaskaneas árvvusatnima ja áddejumi sámiid ja dážaid gaskii,
sihke vuođđoskuvlii ja joatkkaoahpahussii. Deaŧalaš lea maiddái
bures diehtit mii lea sivvan iešguđetlágan miellaguottuide sámiid ja
sámi dilálašvuođaid birra. Statskonsult lea ovttasbarggus
Sámedikkiin ja ráđđehusain álggahan kvalitatiiva guorahallama
gávnnahan dihtii makkár miellaguottut leat sámi gažaldagaide, ja
gávnnahan dihtii mii oaččuha sámiid čálihit iežaset sámi
jienastuslohkui. Fáttát mat galggašedje čuvgejuvvot lea ee. diehtu,
miellaguottut ja ovdagáttut sápmelašvuhtii, sámi jienastuslohkui ja
Sámediggái, almmolašvuođa miellaguottut sámi gažaldagaide, mii
oaččuha olbmuid čálihit iežaset sámi jienastuslohkui, makkár dárbu
lea dárkilet informašuvdnii sámi jienastuslogu ja Sámedikki birra,
vejolaš hehttehusat čálihuvvamii ja reakšuvnnat mat leat birrasis
sidjiide geat leat čálihan iežaset. Ráđđehus háliida kártet dálá
dieđuid ja dutkama mat čájehit sivaid negatiiva miellaguottuide
sámiide ja sápmelašvuhtii, ja mo dat sáhttet vuosttalduvvot. Dađe
mielde go lea dárbu, de háliida Ráđđehus álggahit viidáset
DjO-doaimma dán duovdagis.  9 Sámi mánát ja nuorat Ráđđehus háliida
čujuhit vejolašvuhtii mii lea sámegielat priváhta mánáidgárddiid
ceggemis. Mánáidgárdelága § 7 goalmmát lađđasa mielde lea gieldda
ovddasvástádus ahte mánáidgárddit sámi mánáid váste sámi guovlluin
vuođđuduvvet sámi gillii ja kultuvrii. Priváhta mánáidgárddiin lea
riekti seamma dábálaš doaibmadoarjagiidda go gielddalaš
mánáidgárddiin. Sámediggi lea vel lassin ožžon ruđaid
geavahanláhkai Mánáid- ja bearašdepartemeanttas (kapihtal 856 poasta
50) sámi ulbmiliidda. Sámediggi lea ráhkadan ođđa njuolggadusaid
doarjagii. Dát gustojit ođđajagemánu 1. 2002 rájes. Oassin nannemis
ovttasbarggu sámi mánáidgárddiid ja mánáidgárddiid gaskkas main leat
sámi mánát, galgá Sámediggi ovttasbarggus Mánáid- ja
bearašdepartemeanttain lágidit davviriikkalaš
mánáidgárdekonfereanssa čakčat 2002. Konfereanssa ulbmilin lea
lasihit dieđu barggu birra mii dahkkojuvvo sámi mánáidgárddiin ja
mánáidgárddiin main leat sámi mánát, ja viežžat dovddiidusaid
davviriikkaid rájáid rastá.  10 Oahppu 10.1 Sámedikki oaidnu
oahpposuorggi organiserema hárrái Sámediggi, Sámi oahpahusráđđi ja
Sámi giellaráđđi leat ráhkadan raportta Sámedikki giella- ja
oahpahusáššiid organiserema birra. Bargolávdegoddi mii lea addán
raportta, evttoha sirdit dahkamušaid Sámediggái lassin daidda mat
čuvvot oahpahuslága mearrádusain. Sámedikki dievasčoahkkimii
geassemánus 2000 attii Sámediggeráđđi oahppopolitihkalaš
čilgehusa. Bargolávdegotti ja Sámediggeráđi dokumeanttat ovdanbuktet
Sámedikki oainnu das makkár rolla Sámedikkis berre leat oahpu hárrái
lassin dahkamušaide maid Sámediggi oažžu oahpahuslága bokte: -
Bearráigeahččat ja ráđiid addit visot sámi oahpu hárrái miehtá
riikka mánáidgárddiin, vuođđoskuvladásis, joatkkaoahpahusas ja
osohahkii rávisolbmuid oahpahusas. - Atnit ovddasvástádusa
dieđiheamis sámi ohppui ja oahpus. - Bargat giellagárgedemiin ja
gielladikšumiin. - Atnit ovddasvástádusa muhtun ekonomalaš
gaskaomiin: - Juohkit diimmuid vuođđoskuvlla sámegieloahpahussii. -
Juohkit doarjaga joatkkaoahpahusa liigegiellaoahpaheapmái. - Juohkit
stipeanddaid vuođđoskuvlla oahpaheddjiide sámegiela joatkkaoahpu
váldit. - Hálddahit sámi oahpponeavvuid gárgedeami doarjjaortnega. -
Doaimmahit sámi joatkkaskuvllaid stivrra čállingoddebargguid. -
Oppalaččat čuovvolit DjO-barggu: - Ráhkadit doaibmaplánaid
erenoamášpedagogalaš oahpponeavvuid gárgedeapmái sámi geavaheddjiid
várás ovttasbarggus Oahppanguovddážiin. - Joatkit gárgedan- ja
neavvunbarggu Vuođđoskuvllas (O97S) ja joatkkaoahpahusas (O94). -
Joatkit matematihkkaoahpaheami kvaliteahttabarggu - KM. Namahuvvon
ekonomalaš gaskaoamit ja čállingoddedoaimmat joatkkaskuvllaid várás
eai leat dál Sámedikki váldeduovddan.  10.2 Joatkkaoahpahus 10.2.1
Gielladoaibmabijut joatkkaoahpahusas Geahča kapihttala 7.8.  10.2.2
Sámi joatkkaoahpahusa árvvoštallan Jagi 2000 mielde bohte golbma
árvvoštallanraportta sámi joatkkaoahpahusa birra: - Sámi
joatkkaoahpahus - vuoigatvuođat ja sisdoallu Sámi Instituhtas. - Sámi
joatkkaoahpahus ođastusa 94 vuolde NIBR:s. - Sámi joatkkaoahpahusa
árvvoštallan Ođastusa 94 vuolde - oktiigeassu man AGENDA lea
ráhkadan. Oahppanguovddáš lea gieđahallan raporttaid ja evttohan
doaibmabijuid oahpaheami sisdoalu, oahpponeavvuid, oahpaheaddjeoahpu
ja Sámedikki rolla hárrái sámi joatkkaoahpahusas. Budjeahtas 2002
várás lea Oahppo- ja dutkandepartemeanta juolludan ruđaid ruhtadit
Sámedikki projeavtta Kvaliteahttagárgedeapmi sámi
joatkkaoahpahusas. Dáinna ruhtajuolludemiin váldá Sámediggi badjelasas
barggu ovddasguvlui árvvoštallanraporttain ja evttohusaiguin maid
Oahppanguovddáš lea buktán.  10.2.3 Doarjalusfunkšuvnnat Oahppo- ja
dutkandepartemeanta lea nammadan lávdegotti mii vuosttas jahkebeali
mielde 2002 galgá ráhkadit raportta sámi joatkkaskuvllaid birra ja
buktit evttohusaid dáid skuvllaid hálddahuslaš čatnasumi
birra. Oahppilohkogárgedus gáibida doaibmabijuid váfistan dihtii dáid
skuvllaid boahtteáiggi. Váldojuksanmearri lea bisuhit ja gárgedit
skuvllaid fágalaš gelbbolašvuođa ja váfistit dohkálaš
resursaávkkástallama áiggi vuollái.  10.2.4 Boazodoallu
oahpahallanfágan joatkkaoahpahusas Boazodoallu dohkkehuvvui 2001s
oahpahallanfágan oahpahuslága mielde. Sámediggi lea dan oktavuođas
ráhkadan fágaplánaid ovttas Norgga Boazosápmelaččaid Riikkaservviin
(NBR). Sámediggi lea maŋŋá dohkkehan oahppoplána oahpahuslága § 6-4
mielde. Ráđđehus atná deaŧalažžan ealáhusa gárgedeapmái ahte
boazodoallu lea dohkkehuvvon oahpahallanfágan. Dát addá buoret
máškitvuođa boazodoalloealáhussii, seammás go oahpaheapmi fitnodagas
sáhttá addit buotbealláset oahpu. Dát lea erenoamáš deaŧalaš dál go
boazodoalloealáhus deaivida ođđa nuppástuhttinproseassaid. Deaŧalaš
lea ahte ealáhus oažžu gokčojuvvot dárbbu bestet nuoraid vai eastá
«eaddjiluvvamis». Dasto addojuvvo nuoraide vejolašvuohta hárjehallat
iežaset boazoguovllus, juoga man dálá málle mas olles oahppu
čađahuvvo skuvllas uhccán váreha.  10.3 Alit oahppu Alit oahppu
máinnašuvvo St.dieđáhusas nr. 34 (2001-2002) (alit sámi oahppu ja
dutkan), ja St.dieđáhusas nr. 16 (2001-2002) (Ođđa
oahpaheaddjeoahpu birra).  10.4 Sámi dutkan Sámi dutkan máinnašuvvo
St.dieđáhusas nr. 34 (2001-2002) (alit sámi oahppu ja
dutkan). Geahča maiddái kap. 7.11.  10.5 Sámi dieđadállu Statsbygg
lea ožžon bargun Oahppo- ja dutkandepartemeanttas plánet ođđa
dieđadálu Guovdageidnui. Dállui galget earret eará čáhkat Sámi
allaskuvla, Sámi Instituhtta, Eamiálbmogiid vuoigatvuođaid
gelbbolašvuođaguovddáš, Sámi arkiiva ja Sámedikki oahpahusossodat
ja giellaossodat. Álggahuvvon lea geavaheaddjijoavku, mas leat earret
eará Sámi allaskuvlla, Sámi Instituhta, Sámi arkiivva ja Sámedikki
ovdasteaddjit, mii galgá kártet makkár areáladárbbut leat. Ášši
biddjojuvvo Stuorradikki ovdii maŋŋil go ovdaprojeakta lea
gárvvistuvvon. Ráđđehus áigu máinnašit ášši St.prp..nr. 1:s
(2002-2003, vrd. St.dieđáhusain nr. 34 (2001-2002) (alit sámi oahppu
ja dutkan).  11 Dearvvasvuohta ja sosiála Ráđđehus áigu čuovvolit
Dearvvasvuođa- ja sosiálabálvalusaid doaibmaplána Norgga sámi
veahkadaga várás, mii ovdanbiddjojuvvui čakčat 2001. Mii čujuhit
muđui kapihttalii 17 Sis-Finnmárkku birgenlágiid hárrái.  12 Kultuvra
12.1 Sámi guovddážat ja máŋggaatnoviesut Sámi guovddážat dahje
máŋggaatnoviesut leat doahpagat mat siskkildit máŋgga lágan
visttiid, báikkálaš kulturviesuid rájes stuorát sámi
kulturguovddážiid rádjai. Ráđđehusas lea dat oaidnu ahte sámi
guovddážiid ja máŋggaatnoviesuid vuoruheapmi ferte adnojuvvot min
álbmotrievttálaš geatnegasvuođaid oskkáldas
čuovvoleapmin. Čujuhuvvo dán oktavuođas artihkkalii 27
ON-konvenšuvnnas 1966 siviila ja politihkalaš vuoigatvuođaid
birra. Visttit leat positiivvalaččat váikkuhan sihke sámi gillii ja
kultuvrii, ja báikkálašbirrasa barggolašvuhtii ja
ássamii. Ráđđehus dovddasta ahte dálá ruhtadanortnegiiguin gollá
guhkes áigi viiddidit sámi guovddážiid nugo adnojuvvo leamen
dárbu. Hoahpuhan dihtii investeremiid seahtá okta vejolašvuohta leat
ahte huksen osohahkii ruhtaduvvo priváhta loanahemiiguin, ja ahte dáid
máksimii ávkkástallojuvvo ee. daid váriin maid láigoboađut
addet. Ráđđehus ovdeha ahte viesut galget leat vuohkkasat ja ahte
dain lea mearálaš standárda. Mađe muddui dát sámi guovddážat dahje
máŋggaatnoviesut jáhkkojuvvojit arvvosmahttit šaddama ja
barggolašvuođa báikegottiin, de sáhttá stuorát báikkálaš ja
guovlluguovdasaš oasseruhtadeapmi leat áigeguovdil,
vrd. fylkkagieldda nannejuvvon rollain báikkálaš gárgedanoassádallin.
12.1.1 Vuoruheamit Gieldadoaibmagotti eanetlohku čujuha
B.árvalusastis S. nr. 5 (2001-2002) B.árvalussii S.nr. 5 (2000-2001)
mas eanetlohku bivdá departemeantta árvvoštallat doarjaga
julevsámeguovddážii Árranii. Eanetlohku lea áican ahte Gielda- ja
guovlodepartemeanta ii ane iežas sáhttit juolludit ruđaid iežas
budjeahtas. Eanetlohku ávžžuha ahte Gielda- ja guovlodepartemeanta
ovttasbarggus guoskevaš departemeanttaiguin geahččala gávdnat
čovdosa mii váfista huksenceahki II. Sámi kulturviesuide lea
addojuvvon doarjja Girko- ja kultuvradepartemeantta kapihttala 320
bokte, poasta 73 Riikkagottálaš kulturviesut. Sámi projekta masa lea
2002s addojuvvon doarjja dán poasttas lea Nuortasámi dávvirvuorká
Njávdámis. Sámi projeavttat maid Girko- ja kultuvradepartemeanta lea
bidjan áigeguovdilin maŋŋil 2005, leat Sámi
dáiddadávvirvuorká/Sámiid Vuorká-Dávvirat Kárášjogas ja Ája sámi
guovddáš Gáivuonas. Lea meannuduvvon Sámedikki Sámi kulturviesuid
čoahkkeplána - ođđa vuoruheami ektui, man Sámedikki dievasčoahkkin
lea mearridan geassemánu 3. 1999 (ášši 21/99). Mearrádus
vuoruhanlistta birra lei ovttajienalaš. Lassin bajábealde namahuvvon
projeavttaide lea maiddái Várdobáiki sámi guovddáš Evenáššis
biddjojuvvon vuoruhuvvon viessun. Dát lea ášši mas sámiide,
Sámedikki bokte, lea addojuvvon duođalaš vejolašvuohta vuoruhit
áššis mii váldosaččat guoská sámi veahkadahkii. Deaŧalaš lea ahte
Sámedikki vuoruheapmi čuvvojuvvo mii gusto Girko- ja
kultuvradepartemeantta kapihttalii 320, poasta 73 Riikkagottálaš
kulturviesut.  12.2 Árran julevsámi guovddáš Árran julevsámi
guovddáš gárvánii ja váldojuvvui atnui suoidnemánus 1994. Guovddážis
leat dál sierra doaimmat nugo julevsámi dávvirvuorká, ealáhusguovddáš
ja julevsámi mánáidgárdi ja skuvlastoáigeortnet. Seammás leat máŋga
sámi institušuvnna nugo Sámediggi ja NRK Sámi Rádio bidjan
doaimmaideaset ollásit dahje osohahkii guovddážii. Lassin leat viesus
sámiguoski doaimmat Budejju allaskuvlla, Hábmera joatkkaskuvlla ja
gielddalaš álbmotgirjeráju olis. Árran lea leamaš čeahppi álggahit
doaimmaid guovddážii. Sullii 40 olbmo barget viesus. Árran lea
mávssolaš barggaheaddji Divtasvuona suohkanis, muhto lea dál
gáržásis go váilot areálat kantuvrraide, vuođđočájáhussii ja
sámegiela oahpahuslanjaide. Golut viiddideapmái mii ovddaldastá
guovddáža areáladárbbuid, leat rehkenastojuvvon gártat 11
milj. kr. Sámediggi, Nordlándda fylkkagielda, Divtasvuona suohkan ja
SND (Stáhta ealáhus- ja guovlobáŋku) leat veahkehan 2,1 milj. kr
huksenceahki II muddui 1 lassin dan 4 milj. kr maid Árran ieš lea
váldán loatnan. Ráđđehus lea dárkkistuvvon budjeahtas 2002 evttohan
5 milj. kr juolludusa ollašuhttit Árran julevsámi guovddáža
huksenceahki II muttu 2.  13 Sámi ealáhuseallin Sámi kultuvrra ja
giela gárgedusjoatkima dárbbašlaš ovdehussan leat guoddinnávccalaš
ja heivehanábasis ealáhusat. Sámi ealáhuseallima sáhttá lohkat
vuođđuduvvat golmma válddahahkii: kultuvra - ealáhus -
ássan. Teoriijas sáhttá ássan árbevirolaš sámi guovlluin váfistuvvot
almmá ealáhusdoaimma haga (ovdamearkka dihtii stáhtalaš
ruhtajuolludemiid veagas). Teorehtalaččat go geahččá, de sáhttá
sámi ealáhuseallin gárgeduvvot almmá čatnasiid haga sámi kultuvrii
(ovdamearkka dihtii IT-doaimma bokte man sámit doaimmahit), nugo sámi
kultuvra teoriiijas sáhttá eallit almmá ealáhusdoaimma haga
(ovdamearkka dihtii ealli dávvirvuorkágárgedeami bokte). Buoremus sámi
ealáhusgárgedus dáidá fitnašuvvat go dát golbma oasi doibmet bures
ovttas.  13.1 Oppalaš ealáhuspolitihkka Ráđđehus áigu oppalaš
ealáhuspolitihka bokte buktit doaibmabijuid mat addet buriid ja
einnostuvvi rámmaeavttuid buot
ealáhusdoibmiide. Doaibmabidjoovdamearkan leat ee. vuolit vearut,
álkidahttojuvvon raporterenvuogádagat, máškidis njuolggadusčállosat,
fuopmášumi gidden buvttagárgedeapmái ja innovašuvdnii, beassanvuođa
váfisteapmi márkaniidda ja lasihuvvon gelbbolašvuođalokten. Sámi
ealáhuseallin sisdoallá mealgat muddui ovttaolbmofirpmáid ja smávva
fitnodagaid. Muhtun dát doaibmabijut mat leat namahuvvon bajábealde
navdojuvvojit danne leat erenoamáš positiivvalaččat sámi
ealáhuseallimii. Ráđđehusa álkidahttinbargu lea deaŧalaš dán
oktavuođas. Dát mielddisbuktá ee. buoridit ođđa/nuppástuhttojuvvon
njuolggadusaid mearridanvuđđosa. Bargojuvvo maiddái geahpedit
ealáhuseallima nođiid sisaraporterengeatnegasvuođaid dáfus, earret
eará čuvgehusaid lasihuvvon bálddalastima ja ođđasisgeavaheami
bokte, njuolggadusčálusnuppástuhttimiid ja iešguđet etáhta
miellaguoddoearáhuhttimiid bokte. Buot dát doaibmabijut sáhttet
positiivvalaččat váikkuhit sámi ealáhuseallimii. Oppalaš
finánsapolitihka bokte galget maiddái dilálašvuođat láhččojuvvot
vuolit rentui, mii fas dagaha vuolit kapitálagoluid. Dát lea
erenoamáš deaŧalaš smávvafitnodagaide ja ovttaolbmofirpmáide, mat
gávdnojit olu sámi guovlluin. Ráđđehus áigu maiddái nannet
regionálapolitihka váfistan dihtii ássama ja árvoluovvama buot
guovlluin riikkas. Nannen dihtii guovlluguovdasaš dási áigu
Ráđđehus gárgedit fylkkagieldda guovlluguovdasaš
gárgedanoassádallin. Ráđđehus dáhttu maiddái gaskaoapmeapparáhta
oppalaččat guorahallojuvvot, ja áigu ee. árvvoštallat ja nannet
Davvi-Romssa ja Finnmárkku doaibmabidjoavádaga. Regionálapolitihka
válljedeaddji doaibmabijut bohtet maiddái sámi ealáhuseallimii
buorrin.  13.2 Kultuvrralaš válgamat Árbevirolaš sámi ealáhusat,
nugo boazodoallu, luossabivdu, duodji jna., máŧasatnet ja buvttadit
sámi kultuvrra. Ráđđehus áigu váfisit dáid ealáhusaide buriid
rámmaeavttuid. Barggadettiin láhčit dilálašvuođaid sámi
ealáhuseallima gárgedeapmái ferte vuolgit erenoamáš kultuvrralaš
válgamiin mat leat mihtilmasat osiide dás. Guovddážis lea
dállodoalloekonomiija ja dállodoalloulbmálašvuohta mii ain lea
ráđđejeaddji. Juos doaibmabijuin sámi ealáhuseallimii galgá leat
beaktu, de fertejit dát mekanismmat leat
diehttevasas. Dállodoalloekonomiija ii soaba nu gohčoduvvon
šaddanekonomiijain, masa ođđaáigásaš ekonomiija
vuođđuduvvá. Šaddanekonomiija mihtilmasvuohtan lea
profihttamaksimeren ja ahte badjebáza geavahuvvo
ođđasisinvesteremii. Ferte deattastuvvot ahte sámi guovlluin gávdno
sihke dállodoalloekonomiija ja
šaddanekonomiija. Dállodoalloekonomiija meroštallojuvvo dainna
lágiin ahte olmmoš buvttada doarvvi bisuhit eallinvuogis, dan sadjái
go luovvat badjebáhcaga ođđasisinvesterema
várás. Dállodoalloekonomiija meroštallojuvvo maiddái dainna lágiin
ahte earru barggu ja astoáiggi gaskkas ii leat čielggas. Ovdamearkka
dihtii sáhttet muhtumat meroštallat murrema iežas atnui sihke
ealáhusdoaibman ja astoáigebuđaldussan. Eará dovdomearkkat mat
berrejit namahuvvot lea iešheanalašvuohta barggaheaddji ektui, nappo
oanehisáigešiehtadusat ovdalii bissovaš barggu, máškitvuohta
bargoáiggi ja luomostallama ektui, ja máŋga eallingeainnu lotnolastin
ovdalii ovtta fitnus bissuma. Dát maŋimuš mearkkaša ahte eatnagat
atnet oasseáigebarggu buorrin. Okta dállodoalloekonomiija dovdomearka
oidno maiddái namas: Dállodoalu ferte geahččat ollisvuohtan vai
oažžu gova ovttaskas olbmo ekonomalaš dilis. Dállodoalloekonomiija
dahká erenoamáš hástalusaid ealáhusdoaimma ektui. Stuorámus hástalus
lea ahte guovlluin maid dállodoalloulbmálašvuohta báidná, dáid
gaskkas sámi guovllut, ii duksejuvvo riskadáhtolaš kapitála, mii
sáhtášii geavahuvvot ođđasisinvesteremii. Ráđđehus áigu maiddái
láhčit dilálašvuođaid stuorát máškitvuhtii bargoáiggi ja
bargočatnasumi hárrái almmolaš suorggis. Vuolggasadjin lea ahte
juohkehaš galgá ieš sáhttit lágidit iežas fidnogullevašvuođa ja
astoáiggi mađe muddui lea vejolaš. Ráđđehusa evttohus ložžet
bargobiraslága mearrádusaid eaktodáhtolaš badjeláiggi ja
gaskaboddosaš virgádemiid birra, sáhttá dainna lohkkojuvvot bures
heivehuvvon dállodoalloulbmálašvuhtii. Ráđđehus áigu maiddái
arvvosmahttit gielddalaš ja eará almmolaš bálvalusaid bidjat gilvvu
vuollái. Dát arvvosmahttá ovttaolbmo- ja smávva fitnodagaid
boaittobealguovlluin, ja rahpá vejolašvuođaid máškitvuhtii mii lea
eanet heivehuvvon sámi kultuvrii. Muhtun sámi guovlluin, erenoamážit
Sis-Finnmárkkus, lea uhccán mobilitehta. Dát máksá ahte olbmot eai
fárre vaikko leatge bargguheamet ja sáhtášedje oažžut barggu eará
báikkiin. Uhccán johtaleapmi sáhttá čilgejuvvot kultuvrralaš
sivaiguin, dasgo fárren Sis-Finnmárkkus eret maiddái mearkkaša
fárrema eret sámi birrasis. Čuovusin lea ahte bargguhisvuohta lassána
vel eanet go eará guovlluin riikkas. Barggolašvuođa ja birgenlágiid
oppalaš juksanmeari vuođul lea ulbmilin láhčit dilálašvuođaid
ealáhuseallimii Sis-Finnmárkui. Mii čujuhit kapihttalii 18 gos dát
čiekŋuduvvo.  13.3 Rámmaeavttut - lotnolasealáhusat Stáhtalaš
njuolggadusaid bokte doarjjaortnegiid várás bálkkašuvvojedje ovdal
stuorra ovttadagat sihke guolástusas ja eanadoalus. Dát dagahii ahte
lotnolasealáhusdoaibma, mii lea čájehan buorredohkálaš
heivehanláhkin, šattai gillát gilvobotnjasumi. Njulgen dihtii dán
leat ođđaset áiggis addojuvvon Sámi ovddidanfandda bokte vásedin
doarjagat lotnolasealáhusdoibmii. Ráđđehus áigu dál deattuhit
bealátkeahtes rámmaeavttuid vai ovttaskas ealáhusdoaibmi ieš gávdná
heivehanlági mii lea čuovgguseamos. Dáhpáhuvvágo dát ovttafitnu vai
lotnolasdoaimma bokte, lea ovttaskas ealáhusdoaibmi duohken
mearridit. Árbevirolaš lotnolasdoaibma lea sisdoallan eanadoalu ja
guolásteami. Guollevalljodagaid garra bivdima ja eanadoalu
badjelmearecuokka geažil leat čavgadis ásahallamat leamaš
dárbbašlaččat goappašiid ealáhusas. Geahpeduvvon earit leat
ee. čuohcán oasseáigeguolásteddjiide. Dákko čujuhuvvo
Sem-julggaštussii, mas daddjojuvvo ahte earregaskavuohta
áhpefatnasiid ja riddofatnasiid gaskkas bisuhuvvo nugo lea. Eanadoalus
lea maiddái badjelmearecuogga ja riikkaidgaskasaš márkandilli dahkan
earreráddjemiid dárbbašlažžan ovdamearkka dihtii mielkebuvttadeami
hárrái. Seammás leat dát ealáhusat rievdan bargogáibideaddji ealáhusas
kápitálagáibáideaddji ealáhussan. Árbevirolaš lotnolasdoaibma mas lea
eanadoallu ja guolásteapmi lea danne ožžon heajut rámmaeavttuid.
13.4 Buvttagárgedeapmi ja gelbbolašvuođalokten Raporttas «Ka kan æ
få peng til» («Masa sáhtán ruđa fidnet?»), man Agderforskning (1999)
lea čállán, čuoččuhuvvo ahte Sis-Finnmárkkus lea
doarjjakultuvra. Dáinna oaivvilduvvo ahte gielddat geavahit alla
doarjjamáksomeriid beroškeahttá doarjjaulbmilis, ja oassi
ealáhuseallimis orru, raportta mielde, berošteamen eanet doarjagiin
go projeaktajurdagis. Dasto daddjojuvvo ahte doarjagiid vávjjekeahtes
atnu ain ovddasguvlui sáhttá leat mielde dahkamin ealáhuseallima
doarjjasorjavažžan ja hedjonahttit ealáhuseallima ceavzilvuođa
áiggi vuollái. Váfistan dihtii ealáhusaid main lea heivehanmunni, ja
mat sáhttet bissut áiggi badjel, ferte ieš márkanii giddejuvvot
fuopmášupmi. Gielddalaš ealáhusafoanddaid ja eará doarjjaortnegiid
oppalaš čavgen sáhttet oanehis áiggi vuollái váikkuhit
negatiivvalaččat ealáhusdoibmii mii mealgadii vuođđuduvvá
almmolaš doarjagii. Dát lea dattetge dárbbašlaš nuppástuhttin mii
váfista ealáhuseallima mii lea gilvonávccalaš. Ráđđehus áigu sirdit
vejolaš doarjaga eret doaimmas ja eanet innovašuvdnii,
ođđahutkamii, investeremii, gelbbolašvuođaloktemii,
buvttagárgedeapmái ja fierpmádathuksemii. Seammás lea stáhta
ovddasvástádus láhčit dilálašvuođaid infrastruktuvrra huksemii mii
addá vejolašvuođaid ealáhusgárgedeapmái. Gaskaoapmegeavaheamis galgá
fitnodaga eallima árra muttuide giddejuvvot fuopmášupmi. Oassin
oppalaš gelbbolašvuođaloktejeaddji doaibmabijuin leat
čuovvovaččat biddjojuvvon fápmui: - Riekti vuođđoskuvla- ja
joatkkaoahpahussii rávisolbmuide. - Riekti oahppovirgelohpái. Lassin
plánejuvvo addit bargoohcciide vejolašvuođa
duohtagelbbolašvuođaárvvoštallamii/fidnogeahččaleapmái barggu
oččodeami dihtii. Dát lea maiddái positiivvalaš sámi
ealáhuseallimii.  13.5 Sámi ovddidanfoanda Sámedikkis leat Sámi
ovddidanfoandda (SOF) ja duodjeealáhusa doarjjaortnegiid bokte alddes
gaskaoamit nannet ja gárgedit sámi ealáhuseallima. Jahkásaččat
sirdojuvvojit velá ruđat boazodoallošiehtadusas ja
eanadoallošiehtadusas SOF:i doarjun dihtii
lotnolasealáhusaid. Ráđđehus háliida gulahallat Sámedikkiin vai
gaskaoamit ávkkástallojuvvojit nu bures go vejolaš. Vuolggasadjin lea
ahte Sámediggi ieš galgá beassat válljet mo gaskaoamit galget
adnojuvvot. Mii gusto doarjjaprofiilii, de eai galgga biddjojuvvot
makkárge stivrejumit Sámedikki hárrái lassin daid geatnegasvuođaide
mat Norggas leat riikkaidgaskasaš šiehtadusaid bokte. Sámedikkis ja
Ráđđehusas lea oktasaš beroštupmin ahte dáhpáhuvvá
ealáhusgárgedeapmi. Sámi guovlluid ealáhusgárgedeami
váldoovddasvástideaddjin lea goitge juohke okta ealáhusdoaibmi.  13.6
Boazodoallu 13.6.1 Bohccuid massin Maŋimuš jagiin lea bohccuid
massin boraspiriid geažil lassánan. Gaskaboddosaš
buhtadasmáksámušat maŋimuš boazodoallojagis ledje 36 milj. kr, ja
dat dáidet lassánit buhtadasaid nannemiin ođđa ortnegis mii boahtá
fápmui dán boazodoallojagis ja mas máksojuvvo 2002s. Eastadan dihtii
riiddu boazodoalu ja boraspirehálddaheami gaskkas ceggejuvvui
«Boazofágalaš bargojoavku» mii doalai vuosttas čoahkkimis skábmamánu
14. 2001, muhto man sadjái dál lea boahtán eará
ovttasbargoorgána. NBR:a (Norgga Boazosápmelaččaid Riikkasearvi)
gáibádusa vuođul ođđa boazodoallošiehtadusa 2002-2003
šiehtadaladettiin leaba eanadoalloministtar ja birasgáhttenministtar
reivves njukčamánu 11. 2002 addán rámmaid árjjálaččat ovttasbargui
geahpedan dihtii massimiid, ja maiddái boraspirevahágiid orohagain
ja/dahje siiddain mat leat deardagis. Čuovvolan dihtii dán lea
áigodahkii 2003-2004 ceggejuvvon «Boazodoalu boraspirelávdegoddi». Dát
lea oktasaš forum mas boazosápmelaččat, boazodoallo- ja
birasgáhttenhálddahus galget gaskaneaset ságaškuššat doaibmabijuid
bohccuid-boraspiriid hárrái. Dát boahtá lassin iešguđet boazoorohaga
váikkuhanvejolašvuhtii hálddahanmearrádusaide boazodoalu
ovddasteaddji bokte guovlluguovdasaš boraspirelávdegottiin ja
guovddášlaš boraspirelávdegottis (GBL). Mii gusto boraspiriid
bivdimii guovlluin gos lea sámi boazodoallu, de dáhpáhuvvá dát
osohahkii albasa earrebivddu bokte, geatkki liseansabivddu bokte dahje
dainna lágiin ahte boazoorohagat ohcet ja ožžot mieđihuvvot
goddinlobi. Boazodoallit geat devdet gáibádusaid fuođđolága mielde,
sáhttet oassálastit báikkálaš bivdojoavkkuide. Dán lassin adnojuvvo
Stáhta Luonddubearráigeahčču (SLB) goddit boraspiriid mat leat
sáhttán stuorra vahága boazoguovlluin. Ráđđehus doibmiibidjá dál
barggu ođđa stuorradiggedieđáhusain boraspirepolitihka birra mii
galgá ovddiduvvot Stuorradiggái 2003s. Dieđáhusbarggus ceggejuvvojit
bargojoavkkut maidda oassálastet guovdilis duovdagiid guoskevaš
áššeoasálaččat. Sámi boazodoalu ovddasteaddjit lea áigeguovdilis
oassálastit sihke bohccuid/boraspiriid bargojovkui ja buhtadasa
árvvoštallamii.  13.6.2 Boazodoalu árvoluovvanprográmma
Boazodoallošiehtadallamiin šiehtadusjahkái 2001-2002 sohpe
áššeoasálaččat várret 7 milj kr boazodoalu
árvoluovvanprográmmii. Prográmma ulbmilin lea láhčit dilálašvuođaid
lasihuvvon árvoluovvamii ealáhusas mii boahtá boazoeaiggádii
buorrin. Boazodoalu árvoluovvanprográmma ovdehuvvo čađahuvvot norgga
borramušbuvttadeami árvoluovvanprográmma doaibmastrategiijaid mielde,
muhto ii ráddjejuvvo dušše siskkildit
borramušbuktagiid. Árvoluovvanprográmma lea organiserejuvvon nu ahte
das lea viđa miellahttosaš stivrenjoavku mii earret eará galgá addit
bajit vuoruhemiid ja njuolggadusaid ja váfisit ahte adnojuvvo deasta
boazodoalu erenoamáš dilálašvuođain. Vuoruhanduovddan lea
lasihuvvon árvoluovvama hehttejeaddji njuolggadusčállosiid
guorahallan, fierpmádagaid mobiliseren, nevvodeapmi ja
gelbbolašvuođalokten. Oppalaččat addá čuovggusis biologalaš
buvttadeapmi luondduviđá rámmaid siskkabealde boazodollui
vejolašvuođaid ja nu buorre vuoittu go vejolaš dán
buvttadeamis. Boazodoallošiehtadallamiid
šiehtadusáššeoasálaččat, stáhta ja Norgga Boazosápmelaččaid
Riikkasearvi, leat ovttaoaivilis joatkit prográmma. Ráđđehus áigu
arvvosmahttit boazonjuovvama lassebuktagiid geavaheapmái dainna lágiin
ahte njuolggadusčállosat nu guhkás go vejolaš geahččaluvvojit
heivehuvvot erenoamáš dárbbuide mat dás bohtet ovdan. Boazodoallu lea
árbevirolaččat ávkkástallan olles bohccos, iige dušše bierggus.
13.6.3 Boazodoalloláhkalávdegotti čuovvoleapmi
Boazodoalloláhkalávdegotti árvalus lea sáddejuvvon gulaskuddamii, ja
gulaskuddanáigemearri lea borgemánu 15. 2002. Árvalus ja sisaboahtán
gulaskuddancealkámušat galget dahkat vuđđosa
Eanadoallodepartemeantta árvvoštallamiidda, ja láhkaevttohus galgá
sáddejuvvot Stuorradiggái.  13.6.4 Boazodoallohálddahus
Eanadoallodepartemeanta nammadii 2001s bargojoavkku mii galgá
árvvoštallat hálddahusa dainna áigumušain ahte addojuvvon
politihkalaš ulbmilat galget buoriduvvot mearriduvvvon ekonomalaš
rámmaid siskkabealde. Bargojoavku oaivvildii ahte Boazodoallohálddahus
berre ođđasisorganiserejuvvot vai ovttasbargu nannejuvvo
organisašuvnna dásiid gaskkas, vai ožžojuvvo duolbaset
organisašuvdnahámádat ja vai ožžojuvvo eanet
jođiheaddjifokus. Bargojoavkku raporta lea leamaš gulaskuddamis buot
Boazodoallohálddahusa bargiid luhtte, ja eai leat boahtán
mearkkašeamit doaibmabijuide mat
evttohuvvojedje. Eanadoallodepartemeanta atná bargojoavkku raportta
vuođđun go ovddasguvlui bargá Boazodoallohálddahusa gárgedemiin ja
bevttolmahttimiin. Čujuhuvvo muđui Eanadoallodepartemeantta St.prp:i
nr. 1 (2000-2001) mas leat eanet čuvgehusat bargojoavkku
árvvoštallamiid ja konklušuvnnaid birra. Vai Boazodoallohálddahus
galgá sáhttit čađahit dahkamušaidis buoremus lági mielde
juksanmeriid vuođul mat gustojit, de lea dili hárrái lunddolaš ja
dárbbašlaš ohcalit veahki dutkan- ja fágabirrasiin. Sámi dutkan- ja
fágabirrasiin šaddá dán dáfus guovdilis sadji.  13.6.5 Rámmaeavttut
boazodoalloealáhussii Ráđđehus áigu árvvoštallat guorahallat
boazodoalloealáhusa vearro- ja divatráđđenvuogi. Dákkár guorahallan
ferte gehččojuvvot boazodoallošiehtadusa rámma oktavuođas.  13.7
Luossa- ja jávreguolit Luossa- ja jávreguollebivddus leat guhkes
árbevierut sámi kultuvrras, ja lea leamaš stuorra ekonomalaš
mearkkašupmi. Erenoamážit lea luossabivdu leamaš sámi ássama ja
kultuvrra vuođđobázzi, ja lea ain deaŧalaš oassi máŋgga sámi
báikkálašservodagas. Luossabivddu ekonomalaš mearkkašupmi lea
almmatge sakka uhciduvvon geahppánan luossahattiid
geažil. Jávreguliid ávkkástallamis maid lea uhccán mearkkašupmi dán
áigái. Ráđđehus oaivvilda ahte fylkka valljugas luossa- ja
jávreguolleriggodagat gártet stuorra potensiálan lasi árvoluovvamii ja
ođđa bargosajiide deaŧalaš sámi guovlluin. Dát gusto erenoamážit
lasi árvoluovvanvejolašvuođaide mat livčče luossabivddus,
jávreguollešaddadeamis ja badjelmeare guollenákkis jávrriid
dikšumis. Ráđđehus čujuha maiddái mearkkašupmái mii
guollevalljodatváriin lea mátkeeallima gárgedeapmái
Finnmárkkus. Ráđđehus áigu láhčit dilálašvuođaid máškidet
luossahálddaheapmái mii rahpá vejolašvuođaid lasi árvoluovvamii
luossabivddus. Dán olis galgá ovttasráđiid vuoigatvuođalaččaiguin,
báikkálaš eiseválddiiguin ja Sámedikkiin guorahallat dálá
njuolggadusčállosiid dainna ulbmiliin ahte mearrádusat mat
gáržžidit báikkálaš ávkkástallanpotensiála galggašedje
nuppástuhttojuvvot. Ráđđehus háliida láhčit dilálašvuođaid
jávreguliid šaddadeami gárgedit ealáhussan mas leat buorit
čatnasumit ealáhuspolitihkalaš juksanmeriide gánnihahtti ja
gilvonávccalaš doaimma birra. Dát ovdeha ahte jávreguollešaddadeami
gárgedeapmi ovddasguvlui dáhpáhuvvá biraslaččat dohkálaš vuogi
mielde. Ráđđehus áigu vuos čielggadit biraslaš
beliid. Kultuvrralaš ja luondduviđá dilálašvuođaid geažil,
erenoamážit Sis-Finnmárkkus, lea dát vejolaš sámi ealáhus,
vrd. kap. 18.2.3. Ráđđehus čujuha maiddái vejolašvuođaide mat
leat badjelmeare guollenákkis jávrriid dikšumis, maiddái guovlluin
gos sámit ásset. Hui máŋgga jávrris leat beare stuorra
guollemáddodagat ja beare smávvil guolit, mat giksašuvvet
luhtehasaiguin, eaige dohkke báljo geavaheapmái. Diekkár máddodagaid
mearrediđolaš dikšumiin buorrána guoli kvaliteahtta. Diekkár
dikšun ferte vuođđuduvvat doaibmaplánaide ja čađahuvvot
ovttasbarggus báikkálaš eiseválddiiguin, vuoigatvuođalaččaiguin ja
geavaheddjiiguin.  13.8 Gonagasreabbá Gonagasreabbá lea nálli mii lea
buktojuvvon Jaskesábis ja lea leavvan norgga čáziide maŋŋá go
luitojuvvui Guoládaga merrii 1960-logus. Reabbá lea neaktán árvvolaš
valljodatvárrin, muhto dat sáhttá seammás čuohcit garrasit
vuotnaguovlluid birrasii. Dát lea funet guorahallojuvvon, ja
Ráđđehus áigu danne buoridit dieđuid dán náli ekologalaš beavttuid
birra. Ráđđehus rahpá vejolašvuođa gonagasreappá gávppálaš bivdui
daid guovlluin gos máddodat lea stuorámus čavčča rájes
2002. Seammás galgá mearkkašahtti deaddu biddjojuvvot eastat
vahátváikkuhusain rittu birrasii, vrd. St.dieđáhusain nr. 12
(2001-2002) Rent og rikt hav (Buhtes ja valjálaš áhpi).  13.9
Luossakonsešuvnnat julevsámi gillái Måsskái Ráđđehus áigu juolludit
guokte konsešuvnna biebmat luosa ja guvžžá borramušguollin
mearračázis Divtasvuona suohkanis Nordlánddas. Juolludeami ulbmilin
lea nannet julevsámi servodaga Måskes. Juolludeami háhkun lea maiddái
veahkehit ráhkadit bistevaš ja oadjebas bargosajiid
Måsskeservodahkii. Seammás galgá álggaheapmi veahkehit nannet ássan-
ja ovdánanvuđđosa vai julevsámi kultuvrralaš ja gielalaš biras mii
muđui lea rašis dilis dáinna lágiin bisuhuvvo ja
gárgeduvvo. Doaibmabidju čuovvola golmmajagi Vuodnabada-projeavtta
(1997-1999).  13.10 Guolástuspolitihkka Guolásteapmi,
riddofatnasiiguin, lea oassi sámi kultuvrra ávnnaslaš
vuđđosis. Ráđđehus áigu váfistit nu einnostuvvi earrejuogu go
vejolaš iešguđetlágan fanasjoavkkuid gaskkas. Čujuhuvvo
St.dieđáhussii nr. 55, kapihtal 14.3.3. Čoahkkeearreásahallan lei
St.dieđáhusa nr. 55 áigge geahččaladdanprojeakta. 2002s lea dát
gustojeaddji ásahallanvuohki buot fatnasiidda vuollel 15 mehtera mat
oassálastet jovkui I dorskebivdui davábealde 62
×N. Geahččaladdanprojeavtta dovddiidusat čoahkkeeriin ledje
deaŧalaččat árvvoštallamii leatgo čoahkkeearit
ásahallanmolssaeaktun boahtteáigái. Ortnet boahtá riddoguolásteddjiide
buorrin.  13.11 Báktedoaibma - minerálaláhka Ain lea dárbu oažžut
áigái ođđa minerálalága, ja Ráđđehus lea danne bargagoahtán
dáinna. Bargui váldojuvvojit mielde eanaeaiggát- ja
ealáhusorganisašuvnnaid ovddasteaddjit ja sámi ovddasteaddjit. Dát
dahká vuđđosa ođđa láhkaevttohussii mas Ráđđehus árvvoštallá
sihke minerálaealáhusa, eanaeaiggádiid ja sámi veahkadaga
beroštusaid.  14 Areálahálddaheapmi guovlluin gos sámit ásset
Barggadettiin lágaiguin ja njuolggadusaiguin áigu Ráđđehus, doppe
gos lea áigeguovdil, geahččalit atnit deastta sámi vieruiduvvamiin,
árbevieruin ja beroštusain. Birasgáhttenbarggus ja barggadettiin
gáhttenráđđenvugiiguin, háliida Ráđđehus deattuhit sámi luonddu-,
kulturmuito- ja kulturbirasárvvuid ja vieruiduvvamiid.  14.1
Gáhttenplánat luonddugáhttenlága mielde ja sámi beroštusat Sámi
guovddášguovllut siskkildit stuorra luondduárvvuid maid lea deaŧalaš
riikkagottálaš geatnegasvuohtan várehit maŋitáigái - maiddái sámi
ássama, ealáhusdoaimma ja kultuvrra vuođusin ovddasguvlui. Máŋga
luondduguovllu main lea erenoamáš riikkagottálaš/riikkaidgaskasaš
árvu berrejit namalassii gáhttejuvvot bilidemiid vuostá
riikkagottálaš lágaid nugo luonddugáhttenlága veagas. Leat leamaš
hárve riiddut árbevirolaš sámi beroštusaid ja gáhttenguovlluid
hálddaheami gaskkas. Ráđđehussii lea deaŧalaš ahte gáhttenguovllut
eai ipmirduvvo áittan báikkálaš servodagaide. Ráđđehus áigu danne
bargat oččodit ovdan gáhttendoaibmabijuid positiiva beliid vai
šaddá vuođus buoret báikkálaš
dohkkeheapmái/gullevašvuhtii. Ráđđehus atná deaŧalažžan ahte
gáhttenplánaproseassas láhččojuvvojit dilálašvuođat nu ahte buot
áššeoaslálaččat geaidda gáhttendoaibmabijut navdojuvvojit guoskat,
leat buorebut mielde váikkuheamen. Erenoamáš deaŧalaš lea ahte
báikkálaš veahkadat váldojuvvo árjjálaččat mielde. Gáhttenbarggu
áššegieđahallannjuolggadusat luonddugáhttenlága mielde deattuhit
dán sakka. Gáhttema ásaheamis luonddugáhttenlága mielde ja guovlluid
hálddaheamis lea maiddái deaŧalaš ahte ovttasbargu sámi
kulturmuitohálddahusa ja luondduhálddahusa gaskkas
nannejuvvo. Guovlluid hárrái gos gávdnojit sámi beroštusat, galget
dát váldojuvvot mielde ovtta dásis eará
beroštusaiguin. Gáhttendoaibmabijuid loahpalaš árvvoštallamis ferte
sámi beroštusaid deattuheapmi leat govttolaš dan ektui man olu
guovlu mearkkaša sámi beroštusaide. Divtasvuodna/Vuodnabahta lea
julevsámi veahkadaga áidna čoahkášguovlu Norggas. Gáhttenbarggus mii
dál lea guovllus šaddá erenoamáš deaŧalažžan váldit sámi
beroštusaid mielde plánemii ja láhčit dilálašvuođaid dakkár
gáhttemii mii ii áitte dán guovllu julevsámi guovddášguovlun ain
ovddasguvlui. Ráđđehus deattuha ahte báikkálaš eiseválddit galget
beassat oassálastit gáhttenguovlluid hálddaheapmái. Dákkár
gažaldagaid lea lunddolaš čoavdit gáhttendoaibmabiju dábálaš
plánema bokte, muhto Ráđđehus áigu maiddái árvvoštallat
dárkileappot guđe muddui ee. Sámediggi berre váldojuvvot lagabuidda
mielde gáhttenguovlluid hálddaheapmái sámi guovddášguovlluin.  14.2
Boazodoallu ja areálagáhtten 14.2.1 Boazosámiid váikkuhanfápmu
Sámediggi lea deaŧalaš eaktoháhkki boazodoallopolitihkas, ja
Sámediggái leat 2002 ovddas addojuvvon ruđat vai sáhttá nannet barggu
boazodollui guoski gažaldagaiguin. Seammás lea deaŧalaš ahte
boazosámiin alddeset lea dárbbalaš váikkuhanfápmu
boazodoallopolitihka hábmemis ja areálahálddaheamis. Dán oktavuođas
sáhttá čujuhuvvot Boazodoalloláhkalávdegotti árvvoštallamiidda ja
evttohusaide hálddahusa stivrenorgánaid čoakkádusa hárrái árvalusas
(NOU 2001: 35 Forslag til endringer i reindriftsloven (Evttohusat
boazodoallolága nuppástusaid hárrái)). Norgga Boazosápmelaččaid
Riikkasearvái evttohuvvo addit riekti njuolga nammadit guokte
čieža/viđa miellahtus ja riekti evttohit miellahtuid geaid
Sámediggi, Eanadoallodepartemeanta ja fylkkadiggi nammadit. Árvalus
lea sáddejuvvon gulaskuddamii man cealkináigemearri lea borgemánu
15. 2002. Ráđđehus ii ane riektan dadjat dáid evttohusaid hárrái
maidege ovdal go leat dárkileappot árvvoštallojuvvon
gulaskuddaninstánssaid cealkámušaid vuođul.  14.2.2 Ekologalaš
suvdinnákca ja guohtunproblematihkka Ekologalaččat ceavzilis
boazodoalloealáhusa vuođđoovdehussan lea ahte guohtunvalljodatvárit
eai ávkkástallojuvvo garraseappot go suvdinnákca gierdá. Áimmahuššan
dihtii boazodoalu guohtunminstara ja bohcco guohtunšattuid válljema
berre biologalaš máŋggadáfotvuohta bisuhuvvot. Dát lea ovdehussan
váfistit ealáhusa boahtteáiggi buvttadanvejolašvuođaid. Ceavzilis
boazodoallu mas lea boazodoalu areálaid ekologalaččat heivehuvvon
guohtungeavaheapmi sáhttá positiivvalaččat váikkuhit biologalaš
máŋggadáfotvuhtii. Erenoamážit Finnmárkkus leat maŋimuš logijagi
leamaš stuorra hástalusat dilálašvuođaid láhčima hárrái
eallinfámolaš boazodollui rámmaid siskkabealde maid luondduvuođus
bidjá. Boazodoallošiehtadallamiid oktavuođas šiehtadusjagis
2002/2001 sohpe áššeaosálaččat ahte dilálašvuođat mat gusket
boazolohkomuddemii galget čuovvoluvvot ásahallamiid bokte main lea
láhkavuođus boazodoallolágas. Boazologu heiveheami deaŧalašvuohta
aiddostahttojuvvo Ealáhusdoaibmagotti budjeahttaárvalusas
rámmaduovdaga 11 váste Eanadoallodepartemeanta, mas doaibmagoddi
ollása man deaŧalaš lea nannet barggu heivehit boazologu
guohtunvuđđosa ektui, vrd. B. innst. S. nr. 8 (2001-2002)
(Bujeahttaárvalus S. nr. 8 (2001-2002). Boazodoallostivra lea dál
mearridan alimus boazologu Oarje-Finnmárkku orohagaide, ja alimus
boazolohku Nuorta-Finnmárkui vurdojuvvo válbmanit jagi 2002
mielde. Deaŧalaš momeanta dán proseassa gárvvisteapmái lea oažžut
áigái siidajuohkima (orohatjuohkima) oktasašguohtuneatnamiidda
(giđđa/čakča ja dálveguohtumiidda). Proseassa mii dál lea
álggahuvvon lea deaŧalaš lávki rivttes guvlui. Dáid gažaldagaid
čiekŋudeami ja oppalaš boazodollui guoski gažaldagaid hárrái
čujuhuvvo Eanadoallodepartemeantta jahkásaš st.prp.:i
boazodoallošiehtadusa birra.  14.2.3 Boazodoalu areálaid suddjen
Boazoallu lea hui areálasorjavaš ealáhus, sihke birzzehis
guohtunguovlluid ja bohcco iešguđet áigodatguohtumiid dárbbu ja daid
gaskasaš johtolagaid geažil. Olbmo doaimmat boazoguohtuneatnamiin
bohtet lassin lunddolaš muosehuhttimiidda ee. boraspiriid geažil
maid boazu álelassii lea ferten gillát. Vaikko 40 proseantta Norgga
areálas ávkkástallojuvvo boazoguohtumii, de lea boazodoallu uhca
ealáhusaš riikkagottálaš mihttomeari mielde. Sámi ja báikkálaš
oktavuođas lea das almmatge stuorra mearkkašupmi - ekonomalaččat,
barggolaččat ja kultuvrralaččat. Riikkagottálaš geatnegasvuođaid
vuođul Vuođđolága § 110 a mielde ja riikkaidgaskasaš
geatnegasvuođaid vuođul nugo ILO-soahpamuša nr. 169 mielde
eamiálbmogiid ja čearddalaš álbmogiid birra iešstivrejeaddji
stáhtain ja ON-konvenšuvnna siviila ja politihkalaš vuoigatvuođaid
birra artihkkala 27 mielde, gehččojuvvo boazodoallopolitihkka
oppalaš sáme- ja servodatpolitihkalaš
oktavuođas. Boazodoallopolitihkka lea danne vuođđuduvvon guovtti
iehčanas vuđđosa ala; ealáhuspolitihkalaš buvttadanárvvu ja
sámepolitihkalaš kulturárvvu ala. Sisabahkkemat ja muosehuhttimat
boazoguovlluid siskkabealde leat leavttuiduvvan maŋimuš
logijagiin. Dát lea dagahan ahte areálat maid boazodoallu atná, leat
bistevaččat gáržžiduvvon, ja ahte boazoealuid muosehuhttimat leat
lassánan. Sisabahkkemiid ja muosehuhtti doaimmaid njulges čuovusin
sáhttá leat ahte guohtuneana gosa huksejuvvo dahje mii gilvojuvvo,
bistevaččat manahuvvo, ja ahte bohccuid johtaleamit ja geinnodagat
hehttejuvvojit. Eahpenjulges čuovusin sáhttet leat ahte
gaskaboddosaččat manahuvvojit dahje gáržžiduvvojit
birasguohtuneatnamat, ahte boazoeaiggádii gártá lassebargu ja
bohccuide ráfehisvuohta. Smávva sisabahkkemiid ja árri doaimmaid
buohkanasbeaktu lea dávjá stuorát go juohke ovtta sisabahkkema
váikkuhussubmi gártá. Dát boahtá das go guohtuneatnamat
háddjejuvvojit, juoga mii ii báljo soaba bohcco dárbui atnit oktilis
«luođoguovlluid» ja geinnodagaid. Diekkár boazoguohtuneatnamiid
háddjen lea leamaš, ja lea jáhku mielde ain okta duođalaččamus
uhkádus boazodoalu arealávuđđosa vuostá. Seammás lea deaŧalaš ahte
ealáhus ipmirda ahte eará servodatberoštusat maiddái dahket oasi
boazodoalu rámmaeavttuin ja gárgedusvuđđosis. Oktasažžan buot
boazoguovlluide lea ahte dain lea uhccán boazonákkisvuohta (boazolohku
juohke km2 vuollái) oalle viiddis areálaid ektui. Vaikko
boazonákkisvuohta lea uhcci orohatdásis, de ii mávsse dat dattetge
ahte vejolaš sisbahkkemiin boazoguovlluide ii leat stuorra
mearkkašupmi boazodollui. Boazodoallu johtá gávcci iešguđet
jagiáiggi guohtumiin. Juohke jagiáiggis leat hui gáržžes areálat mat
sáhttet adnojuvvot guohtumii, ja sáhttá dáhpáhuvvat ahte olles eallu
ferte dollojuvvot čoahkis uhca guvlložis. Dát dáhpáhuvvá ovdamearkka
dihtii giđasdálvve go eanaš ealát lea muohttaga ja jieŋa
vuolde. Areálat gos lea ealát, leat dalle sakka boazonággásat, ja dáid
eatnamiid guohtuncuogga mearrida man olu bohccuid orohaga
guohtuneatnamat suvdet jagi čađa. Namahuvvon dilálašvuođaid
vuođul lea dárbu oažžut nannejuvvot boazodoalu areálaid suddjema,
ja dalle erenoamážit daid areálaid mat leat mearrideaddjin ceavzilis
boazodollui. Guđe areálat dát leat, rievddada orohagas
orohahkii. Boazodoallohálddahusa vuoruhuvvon dahkamuššan lea
ráhkadit metoda mainna gávdná dáid areálaid ja ráhkadit
árvojuogusteami buot dálá
areálageavahankárttaide. Areálageavahankárttat leat orohagaide
juhkkojuvvon digitála kárttat ja gokčet buot boazoguovlluid
Norggas. Kárttat lea dakkár formáhtas ja koordináhttavuogádagas maid
buot GIS geavaheaddjit Norggas sáhttet lonohallat. Kárttat sisdollet
11 areálageavahanfáttá, dán vuolde maiddái jagiáiggeguohtumiid,
johtingeinnodagaid, áiddiid ja gárddiid. Plána- ja huksenláhka lea
deaŧalaččamus gaskaoapmi váfistit boazodoalu
valljodatvárrevuđđosa. Láhka mearkkaša ahte boazosámit galget leat
mielde váikkuheamen plánaprosessas gulaskuddamiid ja gulahallama bokte
guoskevaš plánaeiseválddiin. Guoskevaš orohagaid orohatstivrrat leat
gulaskuddaninstánsan, dasgo leat
vuoigatvuođalaččat. Boazodoallolága mielde galgá orohat leat
ráhkadan orohatplána mii ee. čájeha areálageavaheami orohagas,
vrd. máinnašumiin dás vuolábealde. Guovllustivrrat leat mielde
váikkuheamen plánaproseassaide stáhtalaš fágaeiseváldin, ja dain lea
vejolašvuohta čuoččáldahttit vuosteákka plánamearrádusaide nu ahte
guoskevaš plána sáddejuvvo Birasgáhttendepartementii, dahje
Ráđđehussii, loahpalaš mearrideapmái. Iešguđet boazoguovllu
boazodoallohálddahus lea fágalaš ráđđeaddin orohatstivrraide, ja
guovllutstivrra čállingoddi. Plána- ja huksenláhka lea
dárkkistuvvomin. Eanadoallodepartemeantta ja Gielda- ja
guovlodepartemeantta álgaga vuođul viiddiduvvui Plánaláhkalávdegoddi
boazodoalloovddasteddjiin čakčat 2001. Dát ovddastus mielddisbuktá
ahte ealáhus ieš sáhttá árjjálaččat oassálastit bargui mas lea
mávssolaš mearkkašupmi boazodoalu doaimmaheapmái boahtteáiggis, ja
dainna veahkehit váfistit sámi kultuvrra seailluheami ja
gárgedeami. Plána- ja huksenlága dárkkisteami oktavuođas atná
ráđđehus deaŧalalažžan ahte láhka viidásetgárgeduvvo bargoneavvun
mii buorebut dahká boazodoalu dárbbuid ja beroštusaid oinnolažžan,
ja áimmahuššá dáid iešguđetlágan plánaproseassain. Dan oktavuođas
lea deaŧalaš ahte gielddalaš ja fylkkagielddalaš hálddahusa ja
boazodoallohálddahusa ja dan stivrenorgánaid ovttasbargu
viidásetgárgeduvvo dainna ulbmiliin ahte áddejupmi lassána boazodoalu
mihtilmasvuođa hárrái, ja dan dárbbu hárrái atnit oktilis
luođoareálaid, ja dan hárrái makkár čuvvosat sisabahkkemiin ja
muosehuhttimiin leat. Nuppi bealde lea maiddái deaŧalaš ahte
ovttaskas boazodoalli oažžu diehttevassii gustojeaddji
njuolggadusčállosiid ja plánenproseassaid vai buorebut sáhttá
áimmahuššat iežas beroštusaid cealkámušainis ee. gielddalaš
areálaplánaide. Guovdilis veahkkeneavvun boazodoalu ja almmolaš
hálddahusa ovttasbargui leat boazodoalu orohatplánat. Boazodoallolága
§ 8 a mielde galgá iešguđet orohat ráhkadit orohatplána mii earret
eará galgá sisdoallat osiid main lea mearkkašupmi guovllu areála- ja
valljodatvárregeavaheapmái. Plána lea almmolaš dokumeanta ja galgá
leat fidnemis plánaeiseválddiide ja earáide geat duođalaččat
beroštit boazodoalu valljodatváriid
ávkkástallanplánas. Boazodoalloriekti lea iehčanas riekti man
riektevuođusin lea dološ áiggi rájes geavaheapmi. Dás lea sáhka
rievttis, iige girdojuvvon geavaheamis. Boazodoalloláhka galgá
seailluhit boazodoalu sámi kultuvrra deaŧalaš vuođusin, Vuođđolága
§ 110 a mielde ja álbmotrievtti njuolggadusaid mielde eamiálbmogiid ja
veahádagaid birra. Eamiálbmotvuoigatvuođaid hárrái areála- ja
plánaoktavuođas lea, earret ON-konvenšuvnna siviila ja politihkalaš
vuoigatvuođaid birra 1966 artihkal 27, ja ILO-soahpamuša nr. 169,
maiddái konvenšuvnnas biologalaš máŋggadáfotvuođa birra 1992
mearkkašupmi. Ráđđehus atná deaŧalalažžan ahte dárkkistuvvon
plána- ja huksenláhka govvida álbmotrievttálaš njuolggadusaid maidda
Norga lea čatnasan, ja main lea mearkkašupmi areála- ja
plánaoktavuođas. Areálaplánemis leat vuostálas beroštusat ja riiddut
vealtameahttumat. Bálddalastin lea dávjá seamma go
riidogiehtaguššan. Seammás lea dárbu geahččat badjel gieldda
rájáid. Boazu dárbbaša iešguđetlágan ealáha jagi čađa, ja
boazoeaiggádat johtet ealuideasetguin viiddis guovlluid badjel. Dat
mearkkaša dávjá ahte sii rastidit gielddarájáid ja
fylkkarájáid. Dasgo boazoeaiggádat leat logahallojuvvon ássin dušše
ovtta ássangielddas, de mearkkaša dát ahte bohccot guhkes áigodagaid
leat gielddain gos boazoeaiggádat eai leat virggálaš ássit ja eaige
vearromáksit. Danne ii leat áddejupmi boazodoalu hástalusaid ja
areáladárbbuid hárrái seamma stuoris juohke gielddas. Boazodoalu
areálaid áimmahuššan lea okta máŋgga duovdagis main lea
guovlluguovdasaš mihtilmasvuohta, ja mii sáhttá geahččaluvvot
čovdojuvvot guovlluguovdasaš perspektiivvas. Ráđđehus oaidná
dárbbu álggahit bálddalastinarena guovlluguovdasaččat mas
iešguđetlágan riikkagottálaš ulbmiliid ja deasttaid vihkkedallan
biddjojuvvo guovlluguovdasaš oktavuhtii. Dasto lea dárbu álggahit
plánaovttasbarggu gielddalaš ja fylkkagielddalaš rájáid rastá. Dán
oktavuođas lea deaŧalaš ahte boazodoalu hálddahan- ja stivrenorgánat
šaddet oasálažžan árrat proseassain. Areálapolitihkka gárgeduvvá
jotkkolaččat. Stuorradiggedieđáhus areálapolitihka birra mii
árvvoštallojuvvo ođđasis juohke 4.-5. jagi, addá buriid
vejolašvuođaid ovdanbuktit bálddalastojuvvon politihka mas
vihkkedallojuvvo makkár deasttat ain berrejit alimussii
vuoruhuvvot. Areáladieđáhusas lea máškitvuohta fáhtet
nuppástusdárbbuid ja bidjat dáid ollislaš oktavuhtii. Plána- ja
huksenlága dálá čuovusčielggadusaid háhku lea fáhtet
huksendoaibmabijuid main sáhttet leat mearkkašahtti čuvvosat
birrasii, luondduvalljodatváriide ja servodahkii. Okta doaibmabidju
boazoguovllus ii mielddisbuvtte dál čuovusčielggadusa dan váikkuhusa
vuođul mii doaibmabijus lea boazodollui. ILO-soahpamuš nr. 169
artihkal 7 gáibida ahte sisabahkkemiid čuvvosat sámi guovlluide,
maiddái guovlluide gos boazodoallu doaimmahuvvo, fertejit leat doarvái
čielggaduvvon ovdal go vejolaš luonddusisabahkken sáhttá
doibmiibiddjojuvvot. Arealáplánaid mearrideapmi ferte vuođđuduvvat
dohkálaš čielggadusaide váikkuhusaid hárrái boazodollui ja atnit
doarvái deastta ealáhusa areáladárbbus. Juos areálaplánaid bokte
rahppojuvvo vejolašvuohta goatnjedis luonddusisabahkkemiidda
deaŧalaš boazoguovlluide, de bohciidit čuolbmabidjamat álbmotrievtti
ektui. Maiddái juos areálaplánaid bokte rahppojuvvo vejolašvuohta
goatnjedis sisabahkkemiidda deaŧalaš boazoguovlluide, de ferte
jáhkkit ahte dát rihkku mearrádusa, goitge juos sisabahkkemat
mearkkašit duođalaš uhkádusa boazodollui guoskevaš
guovllus. Olmmošvuoigatvuođadoaibmagotti geavada doarjagiin
jáhkkojuvvo ahte goatnjedis areálasisabahkkemat boazoguovlluide
maiddái sáhttet rihkkut ON-konvenšuvnna siviila ja politihkalaš
vuoigatvuođaid birra artihkkala 27. Namahuvvon dilálašvuođaid
vuođul lea dárbbašlaš plána- ja huksenlága dárkkistettiin laktit
gáibádusaid čuovusčielggadusaid birra maiddái doaibmabijuid hárrái
main sáhttá leat mearkkašahtti váikkuhus boazodollui. Dás lea
deaŧalaš ahte ii dušše árvvoštala ovtta eaŋkil doaibmabiju
čuvvosiid, muhto árvvoštallá čađahuvvon ja plánejuvvon
doaibmabijuid buohkanas beavttuid iešguđet
orohagas. Vuosteággalágádus lea dárbbašlaš gaskaoapmi váfistit
vejolašvuođaid seaguhit iežas áššái juos deaŧalaš beroštusat
leat deardagis. Iešguđet guovllustivra lea Eanadoallodepartemeantta
mearridan rávvaga bokte ožžon válddi addit cealkámušaid ja leat
vuosteággaeiseváldin áššiin plána- ja huksenlága
mielde. Guovllustivrrat fertejit árvvoštallat leago ášši nu
deaŧalaš boazodollui ahte seahtá buktojuvvot vuosteágga. Dovddiidus
čájeha ahte daid gielddain gos boazodoallu ii váldojuvvo mielde
plánemii, geavahuvo vuosteággariekti hui olu. Dát váikkuha ráhkadit
riidduid boazodoalu ja eará meahccegeavaheaddjiberoštusaid gaskii, ja
lea maiddái leamaš mielde váikkuheamen ahte eanaeaiggádat leat
čuoččáldahttán ášši boazodoalu guohtunrievtti hárrái priváhta
mehciin. Geahpedan dihtii boazodoalu vuosteággageavaheami muhtun
guovlluin lea deaŧalaš ahte boazodoalu hálddahan- ja stivrenorgánat
šaddet oasálažžan árrat plánaproseassas.  14.3 Eurohpalaš
eanadatkonvenšuvdna Norga lea golggotmánus 2001 vuosttas Eurohpa
riikan dohkkehan eurohpalaš eanadatkonvenšuvnna. Konvenšuvnna
čuovvoleapmin álggahuvvui maiddái davviriikkalaš ovdaprojeakta
konvenšuvnna čuovvoleapmái. Konvenšuvnna ulbmilin lea eanadagaid
gáhttet, hálddahit, plánet, ja organiseret eurohpalaš ovttasbarggu
dáid duovdagiin. Konvenšuvdna deattasta ahte eanadat lea guovlu mii
lea lunddolaš ja/dahje olmmošlaš buvttadahkkiid ovttasdoaibmama
váikkuhusa boađus. Dát lea hui positiivvalaš ja čuovvu norgga
eanadathálddaheami. Konvenšuvdna hukse šalddi luonddu ja kulturárbbi
gaskii ja deattasta eanadaga mearkkašumi rámman min eallimiidda ja
eallinlodnjáivuhtii ja arenan ealáhuseallimii. Konvenšuvnna okta eará
ja positiiva mihtilmasvuohta lea ahte dat siskkilda buot lágan
eanadagaid, ii dušše eanadagaid mat čáppášuvvojit dahje
adnojuvvojit erenoamáš árvvolažžan, muhto maiddái árgabeaibirrasiid
ja eanadagaid mat leat lisadeamen, dahje vearráneamen
earaláhkai. Konvenšuvdna deattuha sakka báikkálašservodagaid
mieldeváikkuheami eanadaga ja dan geavaheami hárrái. Báikkálaš
veahkadat, sii geat ellet ja ásset eanadagas, galget leat mielde
meroštallamin eanadaga geavaheami ja gárgedeami. Konvenšuvdna láhčá
dilálašvuođaid digaštallamii ja dihtomielalašvuhtii eanadaga ja
eanadatgárgedeami hárrái, ja dat galgá veahkehit lasihit álbmotlaš
ealju. Seammás čujuha konvenšuvdna makkár mearkkašupmi dieđus
eanadaga birra lea, ja makkár áitagat ja váikkuhusat dagahit ahte
eanadat earáhuvvá. Sámi vuohki geavahit ja lahkanit eanadahkii lea
deaŧalaš ja dárbbašlaš geahččanvuohki konvenšuvnna
čuovvolanbargui ovddasguvlui.  15 Davviriikkalaš ja
riikkaidgaskasaš ovttasbargu 15.1 Davviriikkalaš ovttasbargu 15.1.1
Davviriikkalaš sámi gažaldagaid virgeoapmahašorgána Davviriikkalaš
ministariid ja sámediggepresideanttaid oktasaščoahkkimis skábmamánu
7. 2001 nuppástuhttojuvvui ovddeš virgeoapmahašdási
ovttasbargoorgána namma ja šattai Davviriikkalaš sámi gažaldagaid
virgeoapmahašorgána. Váfistan ja áimmahuššan dihtii ođđa
ovttasbargovugiid main leat oktasaščoahkkimat ministariid ja
sámediggepresideanttaid gaskkas lea virgeoapmahašorgána viiddiduvvon
sámedikkiid bissovaš ovddastusain.  15.1.2 Davviriikkalaš
sámekonvenšuvdna Ministarat ja sámediggepresideanttat mearridedje
oktasaščoahkkimis skábmamánu 7. 2001 cegget áššedovdijoavkku mas
leat ovddasteaddjit Suomas, Ruoŧas ja Norggas ja mii galgá ráhkadit
davviriikkalaš sámekonvenšuvnna evttohusa raportta «Davviriikkalaš
sámekonvenšuvnna dárbu ja vuođus» («Behov og grunnlag for en nordisk
samekonvensjon») vuođul. Joavkkus galgaba leat guokte ovddasteaddji
guđege riikkas, ja nuppi nammada guoskevaš sámediggi. Digaštallamis
ávnnaslaš sisdoalu hárrái galgá áššedovdijoavku maiddái čielggadit
galgágo ráhkaduvvot rámmakonvenšuvdna, vai konvenšuvdna mii
bienalaččabut albmada stáhta ja sámiid vuoigatvuođaid ja
geatnegasvuođaid. Áššedovdijoavku galgá maiddái geahčadit
dárkileappot dihto fáttáid ja áššeduovdagiid mat berrejit ja sáhttet
ásahallojuvvot konvenšuvnna bokte. Fáttáid maid áššedovdijoavkku
mandáhta mielde sáhttá leat áigeguovdil árvvoštallat leat sámiid
stáhtus, sámedoahpaga meroštallan, iešmearrideapmi, ovttasbargu
stáhtaid ja sámedikkiid gaskkas, giella, kultuvra, oahppu, biras,
kulturmuitosuodjalus, dearvvasvuohta, dutkan, ovttasbargu mánáid ja
nuoraid doaibmabijuid hárrái, ja sámi ealáhusat. Konvenšuvdnateavstta
evttohus galgá ráhkaduvvot riikkaidgaskasaš neavvuid vuođul main
guoskevaš riikkat leat čadnojuvvon, ja vieruiduvvama
vuođul. Áššedovdijoavku galgá maiddái dahkat oaivila
váidalanvejolašvuođaide konvenšuvnna doahttaleami ja
bearráigeahččoorgána dárbbu hárrái. Juos joavku gávnnaha diekkár
dárbbuid gávdnot, de galgá dát boahtit ovdan konvenšuvdnateavstta
evttohusas. Ráđđehus áigu deattuhit ahte konvenšuvdna ii šatta
dálá neavvuid geardduhussan, amaset šaddat latnjalas
njuolggadusčállosat. Áššedovdijoavku bargagoahtá 2003 álggus, ja
joavku galggašii geargat bargguinis 2004 mielde.  15.1.3 Sámi
parlamentaralaš ráđđi Ráđđehus atná sámedikkiid iežaset
ovttasbargoorgána, Sámi parlamentaralaš ráđi, positiiva
doaibmabidjun. Ráđđi šaddá deaŧalaš orgánan davviriikkalaš
ovttasbarggus ovddasguvlui, ja das šaddá maiddái mearkkašupmi
riikkaidgaskasaš oktavuođas. Ráđđehus atná dettolažžan ahte
ráđđái addojuvvojit buorit ovttasbargoeavttut ja
gárgedanvejolašvuođat. Sámi parlamentaralaš ráđđi dagai
čoahkkimis miessemánu 22. 2001 gaskaboddosaš mearrádusa ahte
čállingoddedoaibma galgá čuovvut dan sámedikki mas ain lea ráđi
presideantaluohttámušdoaibma. Gielda- ja guovlodepartemeanta
juolludii kr 250 000 Sámediggái 2001s Sámi parlamentaralaš ráđi
čállingoddedoibmii čatnasuvvi goluid máksimii.  15.2 Eamiálbmogat
veahkkebargguin NORAD lea dál ráhkadeamen njuolggadusaid doarjagiid
hárrái eamiálbmogiidda ja čearddaide. Bargu vurdojuvvo gárvánit
1. jahkebealis 2002. Sámediggi ja eará áigeguovdilis sámi
institušuvnnat váldojuvvojit mielde dán bargui gulahallanguoibmin ja
gulaskuddaninstánsan. NORAD addá doarjagiid eamiálbmogiidda máŋgga
kanála bokte. Norgga eamiálbmotprográmma addá doarjaga njuolga
eamiálbmotorganisašuvnnaide Brasilii, Chilii, Guatemalai, Paraguayii
ja Perui. Norgga ja riikkaidgaskasaš eaktodáhtolaš organisašuvnnat
ožžot doarjaga projeavttaide mat leat oaivvilduvvon eamiálbmogiidda
máŋgga riikkas. Lassin addet muhtun ambassádat doarjaga njuolga
eamiálbmogiidda. Romssa universiteahta Sámi dutkamiid guovddáš
oažžu doarjaga doallat jahkásaš Foruma eamiálbmotgažaldagaid birra
veahkkebargguin. Dát galgá lea gávnnadanbáikin veahkkeoassádalliide
geat barget eamiálbmogiiguin. Eaktodáhtolaš organisašuvdna
Sámiráđđi oažžu doarjaga projeavttaide eamiálbmogiidda
gárgedusriikkaide. NORAD gulahallá bures Sámedikkiin, Romssa
universiteahta Sámi dutkamiid guovddážiin ja Sámiráđiin. Áigumuš
lea joatkit ja gárgedit dán ovttasbarggu maiddái eará sámi birrasiidda
mat barget eamiálbmogiiguin veahkkebargguin. Ođđa njuolggadusat mat
leat ráhkaduvvomin, dahket vuđđosa NORAD:a boahttevaš bargui
eamiálbmogiid ja čearddaid hárrái, ja dainna maiddái vuđđosa
ovttasbargui ovddasguvlui sámi institušuvnnaiguin ja
organisašuvnnaiguin. Sámediggi lea váldán ovdan gažaldaga sierra
Eamiálbmogiid Agenda 21 birra. Dát gažaldat árvvoštallojuvvo
dárkileappot ee. Báikkálaš Agenda 21 sámi guovddášbáikedoaimma
árvvoštallama vuođul, mii válbmejuvvo 2002s.  16 Sámi leavgga
geavaheapmi Sámi leavga dohkkehuvvui 13. Sámiid konfereanssas Åres
borgemánu 15. 1986. Sámiráđđi mearridii dalle ahte guoskevaš
riikkaid levgennjuolggadusat galge gustot. Norggas lea
Olgoriikkadepartemeanta ráhkadan gaskaboddosaš njuolggadusaid leavgga
árvodássemii eará leavggaid ektui. Das rájes go leavga dohkkehuvvui
Sámiid konfereanssas, de lea dat geavahuvvon ja geavahuvvo Sámedikkis,
gielddain, fylkkagielddain, institušuvnnain ja priváhta
oktavuođain. Gielddat ja fylkkagielddat mearridit ieža galgetgo ja
olugo galget atnit sámi leavgga. Dat sáhttá geavahuvvot oktanaga dáža
leavggain dahje okto. Muđui gustojit seamma njuolggadusat sámi levgii
go dáža levgii. Erenoamážit guovvamánu 6. oktavuođas, mii lea
sámiid našuvnnalašbeaivi/sámeálbmoga beaivi, leat sámi leavgga
geavaheami dárkilet njuolggadusat jearahuvvon. Gielda- ja
guovlodepartemeantta nammadan bargojoavku lea geahčadan dán
dárkileappot, ja lea evttohan njuolggadusaid leavgga
geavaheapmái. Deaŧalaččamus evttohus lea ahte láhka levgema birra
gielddaid almmolaš visttiin heivehuvvo oktii sámi leavgga
gustojeaddji geavahemiin. Viidáseappot evttoha Sámedikki ovddasteaddji
bargojoavkkus ahte guovvamánu 6. dahkkojuvvo virggálaš
levgenbeaivin. Bargojoavkku raporta lea leamaš viiddisis
gulaskuddamis, ja sisa leat boahtán 30 gulaskuddancealkámuša
gielddain, fylkkagielddain je earáin. Sámediggi gieđahalai ášši
skábmamánus 2001. Ráđđehus áigu gulaskuddancealkámušaid vuođul
árvvoštallat nuppástuhttit lága levgema birra gielddaid almmolaš
visttiin, ja evttohusa dahkat guovvamánu 6. birra virggálaš
levgenbeaivin.  Oassi III Sis-Finnmárkku birgenláhkedilli 17
Sis-Finnmárku - Dievadasdieđáhus Dievadasdieđáhus boađu ja
birgenlági birra Norggas (St.dieđ. nr. 50 (1998-99)) galggašii
geahpedit sávakeahtes erohusaid ekonomalaš valljodatváriid ja
birgenlági hárrái olbmuid gaskkas, nu ahte erenoamážit deattuha
buoridit sin dili geain lea váttis birget. Dieđáhus váldá ovdan ja
guoskkaha duovdagiid nugo - boahtojuogu - oahpu - barggu -
dearvvasvuođa - ásodatdili Dieđáhus čujuha ahte eatnašiin geain
lea heajos birgenláhki, eai leat váttisvuođat dušše ovtta suorggis,
muhto sis leat dábálaččat seagášváttisvuođat máŋgga
suorggis. Čielga earru lea sis geain lea bargu ja sis geain ii
leat. Sis geain ii leat bargu lea bistevaččat vuollegis boahtu, ja
sii leat dávjá bargguheamet dasgo sis lea
gelbbolašvuođa/-dohkálašvuođa váttisvuohta, dahje sosiála ja/dahje
dearvvasvuođa váttisvuohta. Sis-Finnmárku siskkilda dan vihtta
gieldda Guovdageaidnu, Kárášjohka, Deatnu, Unjárga ja
Porsáŋgu. Sis-Finnmárkku gielddat (OFFA-joavku) ráhkadahtte
borgemánus 1988 gihppaga mas lea statistihkka Sis-Finnmárkku
nuppástuhttingielddaid barggolašvuođadárbbu ja veahkkeruhtamahtodaga
birra. Dát čuovvoluvvui cuoŋománus 2000 Sis-Finnmárkku
nuppástuhttingielddaid oainnuiguin dievadasdieđáhusa
gieđahallamii. Dán čielggadusas guorahallojuvvojedje guovdilis
birgenláhkeindikáhtorat ja evttohuvvojedje doaibmabijut ja vuoruheamit
mat buoridivčče birgenláhkeváttisvuođaid. Čielggadus čájehii
ee. ahte Sis-Finnmárkkus ledje sullasaš birgenláhkeváttisvuođat go
nuorttabealde siskkit Oslos. Go Stuorradiggi gieđahalai
Dievadasdieđáhusa, de čujuhii sosiáladoaibmagotti eanetlohku
čielggadussii, ja bivddii Ráđđehusa heivvolaš vuogi mielde čuvget
Stuorradiggái Sis-Finnmárkku dili birra, vrd. Innst. St.nr. 222
(1999-2000). Gielda- ja guovlodepartemeanta ja Sosiála- ja
dearvvasvuođadepartemeanta leat, dán čuovvoleapmin, ruhtadan
guovlluguovdasaš projeaktajoavkku mii lea ráhkadan doaibmaplána
guoddinnávccalaš gárgedeapmái Sis-Finnmárkui. Projeaktajoavku lea
raporttain «Sis-Finnmárkku čuovvoleapmi», beaiváduvvon ođđajagemánu
21. 2002, evttohan máŋggaid doaibmabijuid (16) ovddidan dihtii
gárgedeami Sis-Finnmárkkus.  17.1 Birgenláhkeindikáhtorat -
čiekŋudeapmi Sis-Finnmárku bázahallá eanaš
birgenláhkeindokáhtoriin. Ain lea stuorra bargguhisvuohta guovllus,
erenoamážit Guovdageainnus. Lassin leat eatnat
sosiálaveahkkedárbbašeaddjit, stuorra oassi oktofuolaheaddjit,
vuollegis boahto- ja opmodatdássi ja eatnagat geain ii leat eará
oahppu go vuođđoskuvla. Sis-Finnmárkkus leat maiddái olugat geat eai
leat barggus. Bargomárkanii beassan čatnasa eará negatiiva
birgenláhkeindikáhtoriidda. Bargu lea danne mearrideaddjin buoridit
dili. Hástalus lea stuorámus barggu skáhppoma hárrái dievdduide gaskal
30 ja 50 jagi almmá alit oahpu haga. Dilli boazodoalloealáhusas dahká
ahte eambbosat fertejit gávdnat molssaevttolaš barggahusa
boahtteáiggis. Dát mielddisbuktá doaibmabidjodárbbu, erenoamážit
dievdduide. Sosiáladepartemeanta ráhkada jahkásaččat statistihka mii
čájeha guovdilis birgenláhkeindikáhtoriid buot riikka gielddain ja
stuorát gávpotosiin. Tabealla 17.1 vuolábealde čájeha indikáhtoriid
mat ráhkaduvvojedje 2001s (alla indeaksaárvu mearkkaša stuorra
birgenláhkeváttisvuođaid go veardida eará
gielddaiguin). Sis-Finnmárku lea ain sakka allelis go riikka- ja
fylkkagaskamearri. Sámi dearvvasvuođadutkan Kárášjogas galgá 2002
mielde álggahit sierra dearvvasvuođa- ja birgenláhkeguorahallama sámi
veahkadaga váste. Lunddolaš lea ahte diekkár guorahallamis
deattuhuvvojit eará birgenláhkeindikáhtorat go dat maid
Sosiáladepartemeanta deattuha riikka eará gielddaid dáfus.  Tabealla
17.1 Indeaksa birgenláhkeváttisvuođaide. Sis-Finnmárku.  Indeaksa
Sosálaveahkki Jámolaš-vuohta Bargonávccahisv. oadju
Barguimáhca-hanruđat Veahkaváldi Bargguheamet Muhttádusveahkkeruhta
Uhccán oahppu Guovdageaidnu 8,9 9 10 5 8 10 10 10 10 Porsáŋgu 9,3 10
10 6 8 10 10 10 8 Kárášjohka 9 10 10 7 6 10 10 10 10 Deatnu 8,6 10 9
8 4 9 10 10 9 Unjárga 7,6 9 6 4 8 7 10 9 7 Gaskam. Sis- Finnmárku 8,7
9,6 9 6 6,8 9,2 10 9,8 8,8 Finnmárkku fylka 8,5 8,4 9,5 6,4 7,9 8,5
9,9 8,9 8,5 Gielddat gos leat 2000-4999 ássi 5,3 5,1 5,7 5,7 5,1 4,7
5,5 5,3 5,7 Gáldu: SSB. Stivren- ja informašuvdnavuogádat gielddaid
dearvvasvuođa- ja sosiálabálvalusa várás 2001.  17.2 Bargguhisvuohta
Bargguhisvuohta lea njiedjan Sis-Finnmárkkus 90-logus, muhto lea ain
alla dásis, vrd. govvosiin 17.1. Bargguhisvuohta nuoraid gaskkas geat
leat 16 ja 29 jagi gaskkas lea erenoamážit njiedjan maŋŋá
1995. 16-29 jahkásaš bargguhemiid oassi 1995s lei gaskamearálaččat
12,5 % gielddain Guovdageaidnu, Porsáŋgu, Kárášjohka ja
Deatnu. 2000s lei oassi njiedjan vuollái 8 %:i. Guovdageainnus lea
uhccáneapmi, muhto doppe lea ain stuorát nuoraidbargguhisvuohta go
eará gielddain. Govus 17.1 Áibbas bargguhaga %:n Sis-Finnmárkku
gielddain. Ođđajagem. 00 - golggotm. 01. Gáldu: Aetat
Finnmark. Mánnoraporttat. Govus 17.2 Oassi barggolaččat dábálaš
doaibmabijuin. Ođđajagem. 00 - golggotm. 01. Gáldu: Aetat
Finnmark. Mánnoraporttat. Govus 17.2 vuolábealde čájeha siva manne
áibbas bargguheamet Guovdageainnus leat uhccánan čakčat 2000. Dalle
adnojuvvojedje mearkkašahtti mađe návccat doaibmabijuid bealde
Guovdageainnus. Guovdageainnus lea bargguhisvuohta leamaš
bistevaččat allat guhkit áigge. Nuppástuhttinprográmmaáigodagas
90-logus lei bargguhisvuohta sullii seamma dásis go dál. Dasa leat
máŋga siva. Okta sivva lea ahte sámi gullevašvuohta dahká ahte
bargguheamet eai hálit guođđit Guovdageainnu. Lassin lea máŋgga
bargguheames vuollegis oahppu, juoga mii dahká ahte bargomárkanis lea
uhccán jearru sidjiide. Čakčat 2000 uhccánii áibbas bargguhemiid
lohku Guovdageainnus. Sivvan dása lei ahte dalle biddjojuvvojedje
mearkkašahtti resurssat doaibmabijuid bealde, vrd. govvosiin
17.2. Gaskamearálaččat lea Sis-Finnmárkkus maiddái mearkkašahtti
stuorát oassi bargguheamet go riikkas oppalohkái. Unjárggas ja
Guovdageainnus leat badjel 40 % geat eai leat barggus, dan botta go
Kárášjogas ja Deanus lea uhcimus oassi bargguheamet
Sis-Finnmárkkus. Ovtta guovllu barggolašvuođaoassi čájeha sihke
fuolahannoađi guovllus ja vejolaš bargiid go stuorát ealáhusdoaibma
álggahuvvo guovllus.  Tabealla 17.2 Barggus logu ja proseantta mielde
veahkadagas, 20-66 jagi, 4. njealjádasjahki 1999.  Barggusa Eai
barggusb Oassi geat eai leat barggus, 20-66 jagi, % Guovdageaidnu 1136
773 40 % Porsáŋgu 1773 997 36 % Kárášjohka 1168 563 33 % Deatnu 1260
615 33 % Unjárga 324 252 44 % Submi Sis- Finnmárku 5652 3209 36 %
Finnmárku 31817 30 % Riika 2079267 24 % a Juogo logahallojuvvon
bargiregistarii ja/dahje lea penšuvdnaaddi boahtu iehčanas
ealáhusdoaibmin mii lea badjel dihto submemeari.  b Geat eai leat
barggus sáhttet leat studeanttat, bargguheamet, lámisvuoðaoajuhasat
je. geain ii leat dienasbargu.  Gáldu: SSB. Gielddaid dearvvasvuođa-
ja sosiálabálvalusa stivren- ja informašuvdnavuogádat 2001. FFD
4/01. Finnmárkkustatistihkka.  17.3 Boahtodássi Boahtodássi lea
deaŧalaš buresbirgema indikáhtor. Sis-Finnmárkkus lea vuolit
gaskamearálaš bruttoboahtu go fylkkas oppalohkái ja riikkas
muđui. Guovdageaidnu lea dat suohkan riikkas gos lea vuolimus boahtu
juohke ássi vuollái. Guovdageaidnu lea maiddái suohkan gos lea
stuorámus oassi geain lea bruttoboahtu vuollel kr 100 000. Dan botta
go Finnmárkkus lea oassi 23 % ja Norggas 24 % sis geat leat badjel 17
jagi geain lea bruttoboahtu vuollel kr. 100 000, de lea oassi
Guovdageainnus 37 %.  Tabealla 17.3 Bruttoboahtu juohke ássi vuollái
gii lea badjel 17 jagi 1999s. Sis-Finnmárku. Bruttoboahtu ássi vuollái
kr. Guovdageaidnu 152 347 Porsáŋgu 193 722 Kárášjohka 181 716 Deatnu
180 679 Unjárga 169 867 Gaskam. Sis-Finnmárku 175 666 Finnmárkku fylka
194 575 Riika 220 113 Gáldu: SSB. Gieldafáktá. Dievdduin Norggas lea
dábálaččat alit boahtu go nissoniin. Guovdageainnus lea
nuppegežiid, go doppe lea nissoniin gaskamearálaš boahtun kr 158.234
dievdduid ektui geain lea kr 146.791. Erohus boahtá vuosttamustá das
go nissonat leat alibut oahppan ja eambbo virgáduvvon almmolaš
virggiide, ja dievddut fas barget boazodoalus mas lea vuollegis
boahtu. Guovdageainnu dievdduin lea gaskamearálaččat dušše bealli
bruttoboađus mii dievdduin muđui riikkas lea, vrd. tabeallain 17.3.
17.4 Sosiálaveahkkedárbbašeaddjit Sis-Finnmárkkus leat eanet
sosiálaveahkkedárbbašeaddjit juohke 1000 ássi vuollái go muđui
fylkkas ja riikkas, vrd. tabeallain 17.4.  Tabealla 17.4
Sosiálaveahkkedárbbašeaddjit juohke 100 ássi vuollái 16 jagis
bajás. Sis-Finnmárku.  2000 Guovdageaidnu 4,7 Porsáŋgu 10,6
Kárášjohka 7,4 Deatnu 5,5 Unjárga 4,8 Gaskam. Sis-Finnmárku 7
Finnmárku 6,2 Olles riika 3,9 Gielddat 2000-4999 ássi. 3,5 Gáldu:
Sosiála- ja dearvvasvuođadep. 2001. Gielddaid dearvvasvuođa- ja
sosiálabálvalusa stivren- ja
informašuvdnajuvla. Sosiálaveahkkedárbbašeddjiid lohku čájeha
bissulvuođa 1995 rájes 2000 rádjai. Almmatge leat stuorra erohusat
gárgedusa hárrái gielddaid gaskkas, vrd. tabeallain 17.5. Dan botta go
Guovdageaidnu lea ožžon hárvvit veahkkedárbbašeddjiid, de lea
Porsáŋgu fas ožžon mealgat eanet.  Tabealla 17.5
Sosiálaveahkkedárbbašeaddjit oktiibuot 1995-2000. Sis-Finnmárkku
gielddat.  1995 1996 1997 1998 1999 2000 Erohus 95 - 00 Guovdageaidnu
190 149 181 169 140 111 -79 Porsáŋgu 242 275 295 315 349 367 125
Kárášjohka 145 158 192 158 153 160 15 Deatnu 153 145 146 128 117 134
-19 Unjárga 55 53 58 45 44 38 -17 Submi Sis-Finnmárku 785 780 872 815
803 810 25 Gáldu: SSB. Hjulet 2001.  17.5 Geahččaladdan gielddalaš
ovddasvástádusain árjjálmahttit guhkesáiggi sosiálaveahkkeoažžuid
Muhtun ráje olbmot vuostáváldet ekonomalaš sosiálaveahki váldoboahtun
dahje lasseboahtun. 126 200 sosiálaveahkkevuostáváldis 1999s ožžo 37
% veahkkeruđa guhtta mánu dahje guhkit dan jagis. Dáid olbmuin lea
uhccán dahje ii leat mihkkege čatnasumiid bargomárkanii, eaige dávjá
deavdde eavttuid mat leat juos galgá oažžut bistevaš
boahtosihkkarastima álbmotoajus. Dievadasdieđáhusa vuođul álggahii
dalá Sosiála- ja dearvvasvuođadepartemeanta, ovttasbarggus Bargo- ja
hálddahusdepartemeanttain, čakčamánus 2000 4-jagi geahččaladdama
mas muhtun válljejuvvon gielddat ožžo viiddiduvvon ja ollislaččat
ovddasvástádusa váfistit árjjálaš, bargodiđolaš doaibmabijuid
sosiálaveahki guhkesáiggeoažžuide. Geahččaladdama ulbmilin lea
ovdaeastadit eanet marginaliserema ja oažžut eambbosiid
bargoeallimii. Geahččaladdamis deattuhuvvojit árjjálaš doaibmabijut
guhkesáiggebargguhis nuoraide ja mánnabearrašiidda. Dát dahkkojuvvo
gieldda olis ja ovttasbarggus Aetatain ja báikkálaš
ealáhuseallimiin. Oassin geahččaladdamis lea gárgeduvvon
ovttasbárgomálle sosiálabálvalussii ja Aetatii - gohčoduvvon
«Ofelašruvtto sosiálaveahkis bargui». Olu ohcamušaid vuođul
berošteaddji gielddain, ja fylkkamánniid neavvagiid vuođul, válljii
Sosiála- ja dearvvasvuođadepartemeanta 2000s gávcci gieldda
oassálastit geahččaladdamii. 2001s viiddiduvvui lohku viđain ođđa
gielddain. Guovdageainnu suohkan lea okta suohkan mii oassálastá
projektii. Eará oassálastigielddat leat: Nedre Eiker, Gjøvik, Narvik,
Harstad, Oppegård, Moss, Randaberg, Bergen (Åsane gávpotoassi), Oslo
(Sagene/Torshov gávpotoassi), Kristiansund, Molde ja Orkdal
(ovttasbarggus Agdenesain, Meldalain ja Skaunain). Geahččaladdan lea
árvvoštallojuvvomin. Sosiáladepartemeanta áigu láhčit
dilálašvuođaid nu ahte eará Sis-Finnmárkku gielddat galget beassat
váldit oasi gaskaboddosaš dovddiidusain mat leat boahtán
váldoprojeavttas. Dát sáhttet dahkat vuđđosa viidásetgárgedit
gaskaomiid erenoamáš hástalusaid hárrái maid Sis-Finnmárkku gielddat
vásihit sosiálaveahki guhkesáiggeoažžuid barggaheamis. Guovdageainnu
suohkanis sáhttá leat deaŧalaš rolla projeavtta bálddalastima ja
dovddiidusjuohkima hárrái. Lassin eará doaibmabijuide mat
álggahuvvojit Sis-Finnmárkku buohta, lea dárbu govdadit heivehuvvon
doaimmaide mat leat oaivvilduvvon geográfalaččat ráddjejuvvon
guovlluide main leat gártan heaittekeahtes heajos birgenlágit
veahkadahkii. Ráđđehus háliida nannet árjjaid dáid guovlluid buohta
vai arvvosmahttojuvvojit lasi barggolašvuođavejolašvuođat, skuvla,
astoáigedoaibmabijut jna. dárbbu mielde. Doaibmabijuid ulbmilin lea
láhčit dilálašvuođaid buoret birgenlágiide gielddaide mat leat
deardagis ja birgenláhkeerohusaid jevdemii.  17.6 Gárgedanprográmma
bajásšaddanbirrasa nannemii Mánáid- ja bearašdepartemeanta lea
válljen Guovdageainnu suohkana gávcci gieldda searvái oassálastit
Gárgedanprográmmii bajásšaddanbirrasa nannemii 2002 rájes. Prográmma
álggii 1998s ja bistá máŋga jagi. Ulbmilin lea nannet ja
viidásetgárgedit báikkálaš bajásšaddanbirrasiid almmolaš ja
eaktodáhtolaš fámuid govdes ovttasbarggu bokte. Mánáid ja nuoraid
searvidan-, mieldeváikkuhan- ja máhttinvejolašvuođaid buorideapmi
lea guovdil. Seammás galget árjjat veahkaválddi, bieguheami,
gárrenvuođa, rihkolašvuođa ja nállevealaheami vuostá mánáid- ja
nuoraidbirrasiin nannejuvvot.  18 Sis-Finnmárkku ealáhuseallin
Sis-Finnmárku lea resursavaljálaš guovlu. Guovllus livčče vuođus
buorit eavttut lasihit márkanosiid vásihusturismmas. Sis-Finnmárku lea
maiddái riikkaidgaskasaččat dovddus, ja doppe lea velá nuorra
veahkadat. Olu buorre bargu lea jođus. Ee. leat álggahuvvon
gelbbolašvuođabirrasat Finnmárkku allaskuvlii ja Sámi allaskuvlii
Guovdageidnui. Sis-Finnmárkku gielddat plánejit ovttasbarggu sierra
gárgedansearvvi bokte giddet fuopmášumi ealáhusgárgedeapmái, ja
raporttas «Sis-Finnmárkku čuovvoleapmi» lea dahkkojuvvon doaibmaplána
mas leat konkrehta guoddinnávccalaš gárgedeami doaibmabijut
Sis-Finnmárkui. Ulbmilin lea dohppet Sis-Finnmárkku váldohástalusaid
gitta ja válganahttit ođasteami ja innovašuvnna vai láhččojuvvojit
ođđa vejolašvuođat dán guovllu bajásšaddi bulvii.  18.1
Hástalusat ovddasguvlui Gelbbolašvuođat, birgenláhki, nuppástuhttin
ja oppalaš rámmaeavttut (riskakapitála) leat Sis-Finnmárkku guovdilis
hástalusat. Ráđđehus oaivvilda ahte oppalaš rámmaeavttut, earret
eará vearro- ja divatgeahpádusaide, ja distrikta- ja
regionálapolitihkalaš doaibmabijuid hárrái, leat deaŧalaččat
hástalusaid ektui mat Sis-Finnmárkkus leat. Ráđđehus áigu válgat
boahtteáigge- ja vejolašvuođadiđolaš distrikta- ja
regionálapolitihka. Mii áigut láhčit vejolašvuođaid bistevaš ja
gánnihahtti bargosajiide, ja buriid ássan- ja eallindilálašvuođaide
miehtá riikka. Ráđđehus áigu maiddái láhčit vejolašvuođaid luvvet
stuorát oasi mealgadaš árvoluovvanpotensiálas mii dál orru
ávkkástalakeahttá. Árvvut maid ealáhuseallin luovvá leat vuođusin
buresbirgejupmái, barggolašvuhtii ja ássamii miehtá riikka. Dálá
gánnihahtti bargosajiid váfisteapmi ja ođđa gánnihahtti bargosajiid
gárgedeapmi gáibida ahte innovašuvdnadáidu nannejuvvo. Distrikta- ja
regionálapolitihkalaš gaskaoamit fertejit veahkehit buktit eambbo
áigumušaid jurddadásis gávppálaš doibmii. Dát lea deaŧalaš juos
galgá lasihit ođđahutkanleavttu, erenoamážit Sis-Finnmárkkus. Vai
gaskaoamit galget guovllus beaktit nugo lea jurddašuvvon, de ferte
váldit vuhtii guovllu ealáhusdoaimma kultuvrralaš ovdehusaid, main
bures dovdo dállodoalloulbmálašvuohta ja dállodoalloekonomiija,
vrd. kapihttaliin 13. Ráđđehus áigu distrikta- ja
regionálapolitihkas bargat muhtun váldolinjáid mielde, mat maiddái
leat deaŧalaččat Sis-Finnmárkui. Dát leat: - Váfistit vuđđosa
buori birgenláhkái buot riikka osiide. - Álggahit rámmaeavttuid mat
leat buorit fitnodagaide, kapitálii ja bargofápmui. - Vuoruhit
distrikta- ja regionálapolitihkalaš gaskaomiid mat sáhttet veahkehit
nannet innovašuvdna- ja ođđaálggahandáiddu buot riikka
osiin. Dáinna duogážiin oaidná Ráđđehus muhtun hástalusaid mat
Sis-Finnmárkkus leat: - Buoridit rámmaeavttuid árvoluovvamii
Sis-Finnmárkkus. - Arvvosmahttit lasihit ođđahutkamiid ja
innovašuvnna. - Láhčit dilálašvuođaid guovlluguovdasaš
árvoluovvanbirrasiidda. - Bargat buoret kommunikašuvnna beales. -
Bargat buoret ássansadjekvaliteahtaid beales. - Láhčit
dilálašvuođaid árjjaide sámi ealáhuseallima siskkabealde. Ráđđehus
áigu láhčit vejolašvuođaid sámi ealáhuseallima gárgedeapmái. Dát
gusto erenoamážit ealáhuseallimii mii vuođđuduvvá sámi kultuvrii
dahje mii veahkeha gárgedit árbevirolaš sámi guovlluid. Ráđđehus
áigu lasihuvvon luđolašvuođa bokte ealáhusdoaibmiide arvvosmahttit
doaimma mii lea heivehanábas, ekonomalaččat ja ekologalaččat
guoddinnávccalaš, ja mii uhccán vuođđuduvvá almmolaš
doarjagii. Čuovvovaččat lea doaibmabijuid oanehis ovdanbuktin, maid
guovlluguovdasaš projeaktajoavku lea evttohan, ja guovllu
váldohástalusaid sárggastus.  18.2 Luondu ja vuođđoealáhus
Guoddinnávccalaš ealáhusat leat dárbbašlaččat sihke ekonomalaš
gárgedussii ja kultuvrralaš identitehtii. Ráđđehus áigu bargat dan
beales ahte sámi ealáhusdoaibmit eai šatta nordat hehttehusaid vuostá
mat leat njuolggadusčállosiid ja sámi árbevieruid, kultuvrra,
vieruiduvvama ja giela gaskkas.  18.2.1 Boazodoallu
Boazodoalloealáhusas lea deaŧalaš ahte eiseválddit ja ealáhus barget
ovttas gárgedan dihtii eallinfámolaš boazodoalu rámmaid siskkabealde
maid luondduvuođus bidjá. Dát gáibida alla diehtodási eiseválddiin
sámi boazodoalu iešguđetlágan beliid birra, ja nuppástusproseassaid
ja ártadilálašvuođaid birra. Deaŧalaš hástalussan lea láhčit
vejolašvuođaid buorebut ávkkástallat sámi fágaterminologiija ja
duohtagelbbolašvuođa mii boazodolliin lea. Boazodoallošiehtadusa ja
árvoluovvanprográmma bokte áigu ráđđehus láhčit dilálašvuođaid
lasihit boazodoalloealáhusa árvoluovvama.  18.2.2 Eana- ja
vuovdedoallu Ráđđehus deattuha ahte ain galgá leat eallinfámolaš ja
guoddinávccalaš eanadoallu Sis-Finnmárkkus. Danne lea máŋgga
doarjjaortnegis earuhuvvon ee. alit doarjjamáksomeriid bokte doarjun
dihtii eanadoalu olles Davvi-Norggas, dan vuolde
Sis-Finnmárkkus. Guovllueanadoallu šaddá maiddái čuovvovaš
eanadoallošiehtadallamiin deattuhuvvot, ee. vuoruheami bokte
eanadoallošiehtadusa ekonomalaš gaskaomiid siskkabealde. Ráđđehus
oaivvilda ahte okta váldohástalus Sis-Finnmárkku vuođđoealáhusas lea
báikkálaš valljodatváriid hálddaheami
nuppástuhttindárbu. Eanadoallopolitihka siskkabealde áigu ráđđehus
evttohit delegeret eambbo deaŧalaš dahkamušaid gielddaide. Diekkár
lasihuvvon mieldemearrideapmi lea positiivvalaš maiddái
Sis-Finnmárkku gielddaide. Earret eará lea gielddaide addojuvvon eanet
ovddasvástádus konsešuvdnaáššiin ja juohkoáššiin. Gielddat váldet
viidáseappot ovddasvástádusa Eanadoalu ovddidanfoandda vuollásaš
fitnodagaide jurddašuvvon giligárgedanruđain, birasruđain ja
vuovderuđain.  18.2.3 Jávreguolit Jávreguolit leat stuorra
valljodatvárrin Sis-Finnmárkkus, mii vuos ain ii leat
ávkkástallojuvvon, ee. guollekvaliteahta geažil. Dilli máŋgga
jávrris dahká ahte skuvttaguolleoassi lea oalle stuoris. Dárbbašlaš
lea dikšut jávrriid ovdal go lea ekonomalaččat veara
bivdit. Gielda- ja guovlodepartemeanta lea dorjon golbma vuosttas jagi
viđajagi projeavttas. Projeavtta ulbmilin lea buoridit guollejávrriid
kvaliteahta, gárgedit guollebiebmandoaimma, skáhppot eanet dieđu, ja
bargat bevttolaččat bivdometodaid beales. Lihkostuvvan projeakta
sáhttá addit čearggusis perspektiivvaid boahtteáigái jávreguliid
ávkkástallama hárrái ekonomalaš valljodatvárrin. Ráđđehus oaivvilda
ahte jávreguollebiebman sáhttá šaddat deaŧalaš valljodatvárrin
boahtteáiggis Sis-Finnmárkui ja áigu čuovvut projeavtta bohtosiid,
vrd. kapihttaliin 13.7.  18.2.4 Mearradoallu sámi vuonain
Mearraborramuša geavaheapmi vurdojuvvo ain lassánit
máilmmeviidosaččat, seammás go mearraborramušvalljodatváriid vilda
máddodat navdojuvvo mealgadii visot ávkkástallojuvvon. Dan geažil lea
mearradoallu deaŧalaš molssaeaktun gokčat vurdojuvvon dárbbu maiddái
boahtteáiggis. Luosa márkan ja luosa buvttadeapmi vurdojuvvo ain
gártat. Eará mearaguollenáliid šaddadeapmi, gáranasruittut,
skálžžut ja maiddái mearasbiebman sáhttet almmatge boahtteáiggis
dahkat sakka stuorát oasi árvoluovvamis go dál. Finnmárkkus leat
guhkes vuonaid geažil buorit vejolašvuođat váldit oasi dán
vurdojuvvon lassánan árvoluovvamis. Porsáŋggu gildii leat addojuvvon
13 konsešuvnna skálžžuid geahččalanšaddadeapmái. Deanu gielda
lea ožžon guokte konsešuvnna, ja Unjárgga gielda
guokte. Konsešuvnnat leat addojuvvon guovtti jahkái ja dat nohket
skábmamánus 2002. Das maŋŋá sáhttet ohccojuvvot dábálaš
skálžokonsešuvnnat. Unjárgga gielddas leat vel guokte konsešuvnna
luosa biebmamii, ja Deanu gildii leat addojuvvon golbma konsešuvnna,
guhtege 1000 m3, vildadilis ožžojuvvon dorski biebmamii. Ráđđehus
oaivvilda ahte mearradoallu lea deaŧalaš šaddanealáhus mas lea
stuorra potensiála Finnmárkkus. Bohtosiid oažžun lea sorjavaš
priváhta oassáldalliid ja almmolaš eiseválddiid ovttasbarggus.  18.3
Gelbbolašvuođagárgedeapmi ja infrastruktuvra Oktilaččat eanet
gielddat čujuhit buori IKT-infrastruktuvrra
mearkkašupmái. Sis-Finnmárkui, dego muđuige riikii, lea diekkár
infrastruktuvra guovdil go galgá sáhttit váldit oasi
moderniserenproseassain mat dáhpáhuvvet servodagas, sihke
ealáhuseallimis, almmolašvuođas ja priváhta ruovttuin. Dán barggu
oktan váldohástalussan lea dahkat buriid rámmaeavttuid gárgedeapmái
dán suorggi siskkabealde. Gielddasuorggis sáhttet govdabáddečovdosat
nannet siskkáldas gulahallama hálddahusa, skuvllaid ja eará
gielddalaš doaibmaovttadagaid gaskkas. Máŋga gieldda leat juo
fuopmášan ávkki dás. Dát dahká intraneahta bevttolaš doaimma
vejolažžan ja addá dainna lágiin olggut etáhtaide ekonomiija- ja
áššegieđahallanvuogádagaide beassanlági ja seasttiha
viiddidangoluid. Deaŧalaš lea bálddalastit almmolaš
háhkama. Ovttasbargui gieldda ja priváhta fitnodagaid gaskkas lea
maiddái ulbmillaš strategiija. Prográmma HØYKOM sáhttá veahkehit
ovdamearkkaiguin ja dovddiidusaiguin máŋgga iešguđetlágan
projeavttas ja modeallas. Barggadettiin govdabáddečovdosiid beales
galgá buorebut lágiduvvon almmolaš háhkan addit geassinveahki. Liikká
lea deaŧalaš ahte huksen vuođđuduvvá gánnihahttivuođa ja gilvvu
ala. Váfistan dihtii dábuhahttivuođa guovlluin gos gilvu ja almmolaš
háhkan ii leat doarvái stuoris, galget biddjojuvvot sisa ereliiggáš
doaibmabijut. Ráđđehus oaivvilda ahte ferte bargojuvvot
árjjálaččat ávkkástallan dihtii potensiála mii lea iešguđet
guovllu gárgedeamis ja árvoluovvamis ja iešguđet riikkaoasi
riikkagottálaš bargojuogus. Gaskaoamit galget guovdilastojuvvot eanet
fitnodagaid eallimiid jurdda-, gárgedan- ja
gávppálažžandahkanmuttuide. Dát ovdeha mearrediđolaš ovttasbarggu
dutkan- ja oahppobirrasiid, ealáhuseallima, finánsainstitušuvnnaid ja
almmolaš eiseválddiid gaskkas. Váfistan dihtii árvoluovvama ja
lasihan dihtii gilvonávccaid fertejit álggahuvvot eanet
diehtointensiiva fitnodagat. Dat gáibida bargoveaga mas leat
allaoahppan nissonat ja dievddut. Ráđđehus lea álggahan
gaskaoapmeapparáhta guorahallama vai fitnašuvvá ollislaččat
innovašuvdnapolitihkka ja oktilet gaskaoapmeapparáhtta. Dát buorida
maiddái gaskaomiid heiveheami maiddái Sis-Finnmárkku hástalusaid
ektui. Potensiála ođđahutkit galget leat válljedeaddji
ealáhusdiđolaš distrikta- ja regionálapolitihkalaš gaskaomiid
váldoulbmiljoavkun. Eanet ođđahutkandáidu ja -dáhttu nuorra
nieiddaid ja gánddaid gaskkas lea deaŧalaš strategiija. Ráđđehus
nanne danne barggu entreprenevravuođa oahppovuogádagas, earret eará
addimiin organisašuvdnii Nuorra entrenevravuohta buoret
rámmaeavttuid. Finnmárkku guovlluguovdasaš gárgedanprográmma
vuoruhemiin lea entreprenevravuođabargu deattuhuvvon ja boahtán albma
konkrehta doaibmabijuid bokte. Ráđđehus oaivvilda ahte dát lea
deaŧalaš ja rivttes bargu. Nuorat deaividit dávjá maŋŋelis
ealáhusgárgedeami almmolaš gaskaoapmeapparáhta. Oahpisvuohta ja
áddejupmi dasa maid veahkadaga sámi oassi atná rivttes ja dárbbašlaš
gelbbolašvuohtan, ealáhusgárgedeapmin ja eallinvuohkin, šaddá danne
deaŧalaš gelbbolašvuohtan mii ferte gávdnot gaskaoapmeapparáhtas.
18.3.1 Ealáhusšaddogárddit Oppalaččat leat Sis-Finnmárkku
ealáhuseallimis eanaš smávva fitnodagat, ja máŋga fitnodaga leat
ovttaolbmodoaimmat. Váldosaččat leat fitnodagat biđgejuvvon
geográfalaččat viiddis guvlui. Sihke báikkálaš oassádalliid ja
gaskoapmeapparáhta strategiijan šaddá arvvosmahttit smávva
fitnodagaid ovttasbargui veahkehan dihtii oažžut eambbo
synergiijabeavttuid buvttagárgedeami, innovašuvnna, juohkašumi,
márkkanfievrrideami, eksportamárkanii juohkašumi jna. hárrái. Buorit
dovddiidusat sáhttet fitnašuvvat ovttasbargo-, fierpmádat- ja
oktiisajustanjurddašeamis. Finnmárkkus leat dál álggahuvvon
ealáhusšaddogárddit SIVA ja báikkálaš oassádalliid olis
Hámmarfestii, Girkonjárgii ja Čáhcesullui. Viidáseappot leat Gaska-
ja Davvi-Romssas ealáhusšaddogárddit Sáččás, Málatvuomis ja
Ráissas. Álttás lea dasa lassin Kunnskapsparken Nord AS, mii
vuođđuduvvui ođđajagemánus 2001, ja mas ee. SIVA ja máŋga
báikkálaš ja guovlluguovdasaš berošteaddji leat
mieldeeaiggádin. Párka galgá bargat lasihit ođđahutkamiid ja
diehtovuođđosaš ealáhusdoaimma šaddama guovllus, ja galgá oassin
dás álggahit fierpmádagaid eará gárgedan- ja
gelbbolašvuođabirrasiiguin sihke guovlluguovdasaččat ja
riikkagottálaččat. Guovdageainnus eaiggáduššá SIVA ealáhusvistti
gos sámi duodji oahpahuvvo. Ráđđehus oaivvilda ahte lea deaŧalaš
ahte Sis-Finnmárkku birrasat ja eiseválddit árjjálaččat geavahit
dálá diehtobirrasiid iešguđet guovllus fylkkas ja eará báikkiin
riikkas. Sis-Finnmárkku Ovddidansearvvis (SFG) lea deaŧalaš doaibma
dán oktavuođas.  18.4 Kultuvra ja mátkeeallin Árjjat ovddasguvlui
fertejit erenoamážit čohkkejuvvot norgga ja sámi ealáhuseallima
buvtta- ja mátkegeahčegárgedeapmái, riikkaidgaskasaš profileremii ja
márkanfievrrideapmái. Oassin dán vuoruheamis ráhkaduvvui čielggadus
mátkeeallima oktasašburiid máksima ruhtadanvuogádaga birra. Ruđat
maid ortnet gártada galget mannat mátkeeallima oktasašburiid
gárgedeapmái ja máŧasdoallamii vai váfistuvvojit gilvonávccalaš
mátkeeallinbuktagat. Lea mátkeeallinealáhusa ja guovlluid iežaset
duohken mearridit berrejitgo gárgeduvvot ruhtadanmállet
mátkeeallinealáhusa oktasašburiide. Stuorradiggi mearridii
juovlamánus 2001 juolludit 6 milj. kr Gielda- ja guovlodepartemeantta
budjeahta bokte čađahit Finnmárkku mátkeeallima
vuoruhandoaimmaid. Ruđat leat juolluduvvon Finnmárkku fylkkagildii ja
galget mannat ruhtadit doaibmabijuid mátkeeallinprojeavtta
«Dálveárjjat Finnmárkkus» siskkabealde. Deaŧalaš ealáhuslaš
potensiála Sis-Finnmárkui lea mátkeeallima ja mátkeeallinvuođđosaš
buktagiid gárgedeapmi, sihke riikkagottálaččat, ja maiddái
riikkaidgaskasaččat. Stuorradiggi lea mearridan lasihanplána Norgga
mearkagálvohuksemii mátkegeahčin. Ráđđehus lea várren ruđaid dán
bargui 2002s. Ráđđehus oaivvilda ahte kultuvrra deattuheapmi lea
deaŧalaš guovllu šaddamii ja gárgeduvvamii. Projeaktajoavku mii lea
čielggadan doaibmaplána guoddinnávccalaš Finnmárkui, geassá ovdan
ahte sámi kultuvra ja árbevierru adnojuvvo eareliiggážin ja
čearggusin sihke riikkagottálaččat ja riikkaidgaskasaččat. Dán
árbbi rivttes geavaheapmi lasiha Sis-Finnmárkku ealáhuseallima
árvoluovvama ja dahká vuđđosa ođđa ealáhusaide. Sámediggi dahká
deaŧalaš barggu sihke kultuvrralaš dihtomielalašvuođa ja
identitehta gárgedeami, ja ealáhuslaš gárgedeami beales. Sámi
kultuvra ja ealáhusgárgedeapmi lea vuoruhuvvon maiddái
rádjaguovlluguovdasaš prográmma INTERREG bokte. Oasseprográmma SÁPMI
galgá veahkehit nannet sámi identitehta Barentsguovllus, masa sihke
Ruoŧŧa, Suopma ja Ruošša oassálastet, lassin Norgii. Ráđđehus
ealjuha danne láhčit dilálašvuođaid nu ahte sámi kultuvra sáhttá
šaddat Sis-Finnmárkku ealáhuseallima gárgedeami oktan válddahahkan,
mii seammás uhccán vuođđuduvvá almmolaš doarjagiidda.  18.5
Rámmaeavttut ealáhuseallimii, nuppástuhttimii ja investeremii
Iešguđetlágan stáhtalaš gaskaomiin iešguđetlágan surggiin ja
distrikta- ja regionálapolitihkas lea guovdilis sadji almmolaš
gaskoapmeapparáhtas maiddái Sis-Finnmárkkus. Doarjjaortnegat SND ja
eará oassádalliid bokte leat deaŧalaččat vejolašvuhtii ođđa
fitnodagaid álggahit ja dálá fitnodagaid gárgedit. Ovdalis namahuvvon
gaskaoapmeguorahallan gidde fuopmášumi fitnodagaid gárgedeami árra
muttuide ja nissoniid ja maiddái nuoraid vuoruheapmái. Nuoraid
vuoruheapmi lea erenoamáš čuovggus Sis-Finnmárkku oalle nuorra
veahkadaga geažil. Ruđaid juohkimis guovlluguovdasaš searvevuhtii,
fylkkagieldda bokte, galgá Finnmárku oažžut gorálaččat stuorát
oasi, mii govvida Sis-Finnmárkku doaibmabidjodárbbu. Ráđđehusa
vuolggasadjin lea ahte ruđat geavahuvvojit guovlluguovdasaččat
dakkár vuogi mielde ahte dat gokčet erenoamáš dárbbuid mat leat
duođaštuvvon Sis-Finnmárkkus. Iešguđet suorggi siskkabealde leat
maiddái adnojuvvon sierra distriktadeasttat. Álggahuvvon lea
čielggadus mii galgá árvvoštallat buohkanas suorgedoaibmabijuid
distriktapolitihkalaš beavttu. Dán lassin lea Davvi-Romssa ja
Finnmárkku doaibmabidjoavádagas stuorra mearkkašupmi maiddái
Sis-Finnmárkku ássiide. Avádat ásahuvvui 1990s, ja ráđđehus lea
álggahan strategalaš analysa árvvoštallan dihtii iešguđetlágan
doaibmabijuid avádagas. Ulbmilin lea nannet doaibmabidjoavádaga ja
oččodit buoret virttisvuođa iešguđetlágan
doaibmabijuiguin. Analysa gárvána gaskkamuttus 2002, ja ráđđehus
áigu máhccat doaibmabidjoavádaga vejolaš muddemiidda.  18.5.1
Gieldasuorggi rolla Jagiid čađa main lea leamaš eareliiggáš
nuppástuhttinbargu (1993-1998 + 2 jagi) Sis-Finnmárkkus, leat
čađahuvvon máŋga projeavtta ja leat ožžojuvvon olu dovddiidusat
maid sihke gielddat ja fylkkagielda sáhttet geavahit boahttevaš
barggus guovllu ealáhuseallima beales. Juos galgá oažžut buoret
rámmaeavttuid ealáhuseallimii, de fertejit gielddat čájehit dakkárin
mat fitnolaččat láhčet vejolašvuođaid báikkálaš doibmii. Gilvu
olbmuid, gelbbolašvuođa ja bargosajiid alde mearriduvvo eanet ja
eanet dan vuođul ahte olbmuid mielas lea báikkálaš servodat
geasuheaddji ássan- ja bargan-/ealáhusdoaibmanbáikin. Buorit kultur-
ja astoáigefálaldagat, bajásšaddanbiras, skuvla- ja
dearvvasvuođafálaldagat leat deaŧalaččat. Máŋgga gielddas leat
ovttalágan hástalusat, ja gielddaid gaskasaš ovttasbargu sáhttá dávjá
leat deaŧalaš gilvobuoretvuohta, ja váikkuhit ahte dahkamušat
čovdojuvvojit oppalohkái bevttolaččabut go juos juohke okta gielda
bargá iehčanassii. Guovlluguovdasaš searvevuođas lea maiddái
guovdilis rolla guovlluguovdasaš/báikkálaš gárgedeamis
guovllus. Ráđđehus oaivvilda ahte diehtu ja máhttu ja
innovašuvdnadáidu leat deaŧalaččamus lihkostuvvanbuvttadahkkit
guovlluguovdasaš gárgedeapmái ovddasguvlui. Čuožžovaš oahpu
dábuhanvejolašvuođas lea olu dadjamuš bestemii ovtta báikki
bargoeallimii. Dákko lea fylkkagielddas hui deaŧalaš
rolla. Searvevuohta gielddaid, fylkkagielddaid, Sámedikki ja maiddái
guovllu priváhta oassádalliid gaskkas lea hui deaŧalaš oktasaš
ovddasvástádusa hárrái mii iešguđet oassádallis lea guovllu
gárgedeamis. Ulbmilin ferte leat oažžut bevttolaččat ja
mearrediđolaččat almmolaš veahkkevárregeavaheami mii nanne
ealáhuseallima ovdehusaid ja gárgedanvejolašvuođaid.  18.5.2
Kapitálafidnenvejolašvuođat Sis-Finnmárkku gielddat leat plánemin
searvat álggahit gárgedangávpesearvvi mii galgá bargat lasihuvvon
ealáhusdoaimma beales Sis-Finnmárkkus. Gielda- ja guovlodepartemeanta
lea addán ruđaid searvvi álggaheapmái ja veahkeha velá
gárgedankapitálain. Ráđđehus ovdeha ahte ruđat adnojuvvojit guovllu
dárbbu mielde. Dál bargojuvvo searvvi boahttevaš profiillain ja
bargovugiin. Deaŧalaš hástalussan ovddasguvlui lea veahkehit
čovdosiiguin mat sáhttet váfistit riskakapitála
fidnenvejolašvuođaid Sis-Finnmárkui.  18.6
Soahtegádjalusnuppástuhttin St.prp. nr. 45 (2000-2001)
gieđahaladettiin mearridii Stuorradiggi ahte oasit Soahtegádjalusa
doaimmas iešguđet guovllus riikkas galget geahpeduvvot dahje
heaittihuvvot áibbas. Dán oktavuođas lea Stuorradiggi juolludan 40
milj. kruvnnu 2002 ovddas Suodjalusdepartemeantta budjeahta bokte
nuppástuhttindoaibmabijuide gielddaide maidda Soahtegádjalusa
ođđasishámádahttimat čuhcet garrasepmosit. Juolludeami hálddaha
Gielda- ja guovlodepartemeanta. Gielda- ja guovlodepartemeanta lea
ovttasráđiid Suodjalusdepartemeanttain 2002s sirdán 39 milj. kr
eanemusat guoskkahuvvon fylkkagielddaide, mat hálddahit ruđaid
dárkileappot mearriduvvon njuolggadusaid mielde. Porsáŋggu gielda
Sis-Finnmárkkus leat gielddaid gaskkas maidda riikkadásis lea
čuvgehuvvon vejolašvuođas ohcat stáhtalaš ruđaid dán ortnega
bokte. Ráđđehus áigu láhčit dilálašvuođaid nu ahte
soahtegádjalusnuppástuhttima ruđat hálddahuvvojit bevttolaččabut ja
mearrediđolaččabut.  18.7 Sis-Finnmárkku nuppástuhttinprográmma
árvvoštallan Gielda- ja guovlodepartemeanta áigu 2002s
árvvoštallagoahtit Sis-Finnmárkku
nuppástuhttinprográmma/-barggu. Sis-Finnmárkku nuppástuhttinprográmma
álggahuvvui 1993s ja loahpahuvvui álgovuolggalaš hámis jahkemolsumis
1998-1999. Stáhtabudjeahtas 1999 mearriduvvui almmatge ahte 2 jagi
muhttádusáigodagas ain galggai dahkkojuvvot eareliiggáš
nuppástuhttinbargu ovdal go sirdojuvvo dábálaš
gaskoapmeapparáhttii. Nuppástuhttinprográmma duogáš lei
boazodoalloealáhusa nuppástuhttin mii lei boahtimin ja mii áiggi
vuollái galggai váfistit ceavzilis
boazodoalloealáhusa. Nuppástuhttinprográmma/-barggu ulbmilin lei
govdes vuđđosa alde láhčit vejolašvuođaid molssaevttolaš
doibmii. Prográmma čohkkejuvvui doaibmabijuide mat galge gárgedit
ođđa ealáhusdoaimma, oahppo- ja gelbbolašvuođaloktema, ja
doaibmabijuide mat galge buoridit daid joavkkuid birgenlági maidda
boazodoalloealáhusa nuppástuhttin njuolga
guoskkai. Nuppástuhttinprográmma/-bargu bisttii guhká, ja dan lea
dárbbašlaš oktiigeassit/árvvoštallat vai oasálastti gielddat
ožžot dovddiidusmateriala mii sáhttá leat ávkkálaš sin
ovddidanbargui - sihke, gielddas ja ovttasbarggus eará gielddaiguin
dán guovllus. Čuolbmabidjamat mat háliiduvvojit čuvgejuvvot leat
eanaš dat seammát mat čielggaduvvojedje
gaskkamuttoárvvoštallamis. Guovdilis gažaldat mii ferte jerrojuvvot
dán oktavuođas lea, sáhttetgo nuppástuhttinbarggu rámmaeavttut
lohkkojuvvot ulbmillažžan prográmma ulbmila ja bohtosiid
ektui. Rámmaeavttuid ovdamearkan sáhttet namahuvvot barggu ekonomalaš
eavttut, organiseren, heiveheapmi ja čuovvoleapmi iešguđet
hálddahusdásis, stivrra čoakkádus ja bargovuohki, gielddat
ealáhusoassádallin nuppástuhttinbarggus jna. Buorrin
projeaktaovdamearkan sáhttet UNIREG-projeavttat namahuvvot. Projeakta
álggahuvvui 1997s Finnmárkku fylkkagieldda, Sis-Finnmárkku gielddaid,
Aetat ja Norgga universiteahtaid ovttasbargoprojeaktan. Projeavtta
mielbargit registrerejit ja arkiverejit Universiteahtaid dávvirvuorká-
ja dutkanarkiivvaid čoakkáldagaid. Oktan dáinna bargohárjehallamiin
ožžot oassálastit oahpaheami hámolaš gelbbolašvuohtan ja
dohkálašvuohtan maidda guovlluguovdasaš bargomárkanis lea
jearru. Sis-Finnmárkkus vuoruhuvvo sámi arkiivvaid ja govaid
álggahanbargu alimussii.  Oassi IV Alimusrievttiduomut Selbuáššis ja
Čáhputáššis 19 Alimusrievttiduomut Selbuáššis ja Čáhputáššis
Mannan jagis lea Alimusriekti cealkán guokte duomu main goappašiin
lea mearkkašupmi sámi riektedilálašvuođaide. Vuosttas duopmu gustui
riidui Saanti sijte ja Gåebrien sijte bohccuid guohtunvuoigatvuođaid
alde osiin Selbu gielddas Lulli-Trøndelágas. Nubbi duopmu gustui
Olmmáivákki ássiid Gáivuona suohkanis ja stáhta soahpameahttunvuhtii
120 km2 meahcceguovllu eaiggáduššanvuoigatvuhtii, nammaduvvon
Čáhputvuovdin. Ráđđehus áigu árvvoštallat guktuid duomuid
vuđolaččat čuovvovaš láhkaproposišuvnna oktavuođas Finnmárkku
riektedilálašvuođaid ja vuođđohálddaheami birra. Guđe muddui
duomuin lea mearkkašupmi sámi vuoigatvuođalávdegotti bargui
guovlluiguin lullelis Finnmárkku, ferte lávdegoddi ieš gávnnahit,
ovttas eará čuožžovaš riektegeavadiin. Čuovvovaččat čilget mat
dán guovtti ášši váldočuoggát leat, ja mo Ráđđehus árvvoštallá
duomuid.  19.1 Selbuášši 19.1.1 Álggahus Alimusriekti celkkii
geassemánu 21. 2001 duomu nu gohčoduvvon Selbuáššis. Duopmu
celkojuvvui plenumis maŋŋil go dábálaš vuogi mielde lei
gieđahallojuvvon ossodagas mas leat vihtta duopmára. Láhka geassemánu
25. 1926 nr. 2 addá vejolašvuođa plenumgieđahallamii go erenoamáš
sivat dahket dan sávahahttin, vrd. § 4 vuosttas lađđasiin, vrd. §
3. Ášši gustui boazoguohtunriektái priváhta eatnamis Selbu gielddas
Lulli-Trøndelága fylkkas, Saanti sijtes ja Gåebrien
sijtes. Eanaeaiggátberoštusat leat čuoččáldahttán ášši guovllu
boazodoalu vuostá čuoččuhemiin ahte ii gávdno riekti boazodollui
sin eatnamiid alde. Riidoguovlu dagai sullii 320 njealjehaskilomehtera
Saanti sijtes ja sullii 92 njealjehaskilomehtera Gåabrien sijtes,
oktiibuot sullii 412 km2. Orohagaid buohkanasearála lea 2300 ja 1900
njealjehaskilomehtera. (Lassin bohtet dálveguohtuneatnamat Femund
orohagas lullelis.) Orohagain leat goappásge 10 doalloovttadaga ja
birrasiid 4500 bohcco giđđaealus (ovdal guotteha). Maŋŋil go
eanaeaiggádat vuoittahalle áššis gielddarievttis ja
lágamánnerievttis (sierraoaivilat), de eai vuoitán
ovdandoallamiiddisetguin Alimusrievttisge. Alimusriekti juohkásii
eanetlohkun ja unnitlohkun (9-6), muhto maiddái unnitlohku doarjjui
eanaš muddui boazodoalu. Boazodoallorievtti geográfalaš viidodat lea
fáddá mii lea leamaš guovdil maŋimuš jagiin. Fuopmášupmi dáid
gažaldagaide lea olu vuolgán Alimusrievtti mearrádusas
Korssjøfjelláššis, Rt. 1988 siidu 1217. Dan rádjai ledje boazodoallu
ja boazodoallohálddahus máŋgalogijagi čađa atnán čielga vuođđun
ahte sámi boazoguovlluid rájáid siskkabealde, vrd. boazodoallolágain §
2, lei riekti doaimmahit boazodoalu. Alimusriekti gávnnahii almmatge
Korssjøfjellduomus, maŋŋil go lei konkrehta duođaštusaid
árvvoštallan dábálaš diggerievttálaš prinsihpaid vuođul, ahte
dárkileappot albmaduvvon guovllus hálddahanrájáid siskkabealde ii lean
ásahuvvan boazodoalloriekti dološ áiggi rájes geavaheami
bokte. Alimusriekti máhcahii maiddái oainnu ahte lea sivva jáhkkit
(presumšuvdna) ahte gávdno boazodoalloriekti mehciin hálddahanrájáid
siskkabealde. Stuorradiggedieđáhusas nr. 28 (1991-92) Nana bistevaš
boazodoallu giddejuvvui dán dilálašvuhtii mealgat fuopmášupmi, ja
evttohuvvojedjege nuppástusat boazodoalloláhkii § 2 mat galge addit
boazosámiide buoret vuoigatvuođalaš suoji. Dát čuovvoluvvui
Od.prp. nr. 28 (1994-95) bokte mas evttohuvvui ođđa goalmmát
čuokkis § 2 vuosttas lađđasii, mii mearriduvvui Stuorradikkis 1996s
(láhka guovvamánu 23. 1996 nr. 7). Alimusriekti celkkii duomu
Aursundáššis 1997s, Rt. 1997 siidu 1608. Dás lei seamma
čuolbmabidjan, ja Alimusriekti gávnnahii maiddái dás, maŋŋil
sullasaš duođaštusárvvoštallamiid go Korssjøfjelláššis, ahte
guovllus sámi boazoguovllu hálddahanrájáid siskkabealde ii lean
ásahuvvan boazodoalloriekti. Boazodoallolága § 2 nuppástusat eai olus
deattuhuvvon. Dáid duomuin bázii dakkár govva ahte boazodollui lei hui
váttis oažžut mieđihuvvot iežas ovdandoallamiidda
riektevuođđudeaddji geavaheami birra, juoga mii fas dagai vuđolaš
eahpesihkarvuođa oarjelsámi guovlluide dan hárrái gos dat
boazodoalloriekti gustui. Selbuáššiin sáhttá gova veaháš earuhit,
ja sámi boazodoalu riektevuođđudeaddji geavaheami eavttut leat
eambbo čielggasmahttojuvvon.  19.1.2 Dárkileappot duomu birra
Vuosttasjienasteaddji ovdanbuktima vuođul galgá čuovvovaččat
eanetlogu mearrádusa prinsihpalaš beliide giddejuvvot fuopmášupmi.
Álbmotrievttálaš gažaldagat Ođđa ovdandoallamin Alimusriektái
čujuhedje boazoorohagat Norgga álbmotrievttálaš geatnegasvuođaid
láhkavuđđosii. Ovdandollojuvvui ahte juos dološ áiggi rájes
geavaheapmi árbevirolaš dulkojumi mielde ii suddje sámiid boazodoalu,
mii lea sámi kultuvrra bisuheami vuođus, guovlluin gos boazodoallu
lea árbevirolaččat doaimmahuvvon, de sáhttet čujuhit dáid
konvenšuvnnaid láhkavuđđosii maiddái soahpameahttunvuođas priváhta
eanaeaiggádiiguin. Konvenšuvnnat main lea sáhka lea ON-konvenšuvdna
siviila ja politihkalaš vuoigatvuođaid birra juovlamánu 16. 1966
artihkal 27, vrd. lágain miessemánu 21. 1999 nr. 30
olmmošvuoigatvuođaid dili nannema birra norgga rievttis, ja
ILO-soahpamuš nr. 169 eamiálbmogiid ja čearddalaš álbmogiid birra
iešstivrejeaddji stáhtain. Čujuhuvvui viidáseappot Vuođđolága §:i
110 a. Vuosttasjienasteaddji dadjá čuovvovaččat das, boahtágo
ILO-soahpamuša nr. 169 artihkal 14 nr. 1 nubbi čuokkis atnui:
«Historihkkarat eai leat ovttaoaivilis bohtego sámit Lulli-Trøndelága
siskkit osiide ovdal vai maŋŋil go boanddat ledje njáskan alcceset
dáluid dohko. Dát digaštallan ii mearkkaš maidege gažaldahkii
sáhttetgo sámit čujuhit guoskevaš mearrádusa láhkavuđđosii
Selbus.» Vuosttasjienasteaddji čujuha dasto ILO-soahpamuša
artihkkala 1 nr. 1 bustáva b meroštallamii geasa konvenšuvdna gusto,
ja nanne: «Ii leat eahpidahtti ahte sámiin dán meroštallama mielde
lea stáhtus eamiálbmogin Norggas, ja ahte min álbmotrievttálaš
geatnegasvuođat sidjiide konvenšuvnna artihkkala 14 mielde maiddái
gustojit Lulli-Trøndeláhkii.» Loahpas dadjá vuosttasjienasteaddji: «In
ane dárbbašlažžan čilget konvenšuvnnaid dárkileappot, daid
gaskavuođa ja atnima soahpameahttunvuođain priváhta
áššeoasálaččaid gaskkas. Nugo mun oainnán, de leat norgga
riektenjuolggadusat dološ áiggi rájes geavaheami birra, mat leat
vuođđuduvvan árbevirolaš norgga riektegálduide ja heivehemiin mii
ferte dahkkojuvvot boazodoalu ektui, doarvái vuođuštit
guohtunrievtti riidoguovlluin.» Boazodoallolága § 2 vuosttas lađas
goalmmát čuokkis Mearrádusas lohká maŋŋil nuppástuhttima 1996 ná:
«Meahccegaskkat (vrd. § 11) mat gullet boazoguovlluide galget
adnojuvvot lobálaš boazodoalloareálan main leat dakkár vuoigatvuođat
ja geatnegasvuođat mat leat namahuvvon vuosttas čuoggás, juos eará
ii čuovo erenoamáš riektedilálašvuođain.» Láhkaevttohussan lei
mearrádus hui riidduvuloš Stuorradikkis, ja dagahii earret eará
guovtti geardde gieđahallama odeldikkis ja láhkadikkis. Eahpesihkar
lei šattaigo dákkár mearrádus vuostálaga Vuođđolága §:in
105. Muhtumat čuoččuhedje ahte dákkár mearrádus sániidis mielde
sáhtii mearkkašit ahte bahkkejuvvo eanaeaiggáda eaiggátráđđema
badjelii dainna lágiin ahte áššediliid mielde sáhtii jurddašuvvot
ahte ásahuvvui boazodoalloriekti dohko gos ovdal dakkár ii
gávdnon. Stuorradikki gieđahallama oktavuođas biddjojuvvui gažaldat
Justiisadepartemeantta láhkaossodahkii mii anii vuođđun ahte
mearrádus fertii adnojuvvui buhtes presumšuvdnanjuolggadussan
(duođaštusnoađđenjuolggadussan) mii bođii atnui doppe gos
duopmostuollu duođaštusovdanbuktima mielde atná seamma jáhkehahttin
ahte guohtunriekti gávdno go ahte dat ii gávdno. Dalle gal galggašii
mearrádus oidit su gii čuoččuha guohtunrievtti gávdnot. Diekkár
dulkojumiin gávnnahii láhkaossodat ahte evttohus ii leat vuostálaga
Vuođđolága §:in 105. Áššejođiheaddji albmanahtii nuppi gearddi
gieđahallamis Odeldikkis ahte mearrádus, Láhkaossodaga cealkámuša
mielde, fertii adnojuvvot láivves presumšuvdnanjuolggadussan. Dán
gažaldaga birra dadjá vuosttasjienasteaddji: «Juos lága sánit
lohkkojuvvojit sierranassii, de gáibida dat ahte ferte čujuhuvvot
vásedin riektevuđđosii mii dagaha ahte ii biso makkárge riekti
boazodollui meahccegaskkain boazoguovlluid siskkabealde. Muhto
cealkámušaid vuođul dulkojumi birra mii lei mearrideami oktavuođas,
ja mat fertejit navdojuvvot oalgguheaddjin, ferte mearrádussii
addojuvvot eanet ráddjejuvvon sisdoallu. Ii leat vuogas go lága sánit
eai albmanahte mearrádusa duođalaš sisdoalu, muhto dat ferte
áddejuvvot nu ahte dat geatnegahttá eanaeaiggádiidda duođaštusnoađi
boazoguvlluin. Duođaštusgáibádus ii leat almmatge čavgadet go ahte
gáibiduvvo jáhkehahttivuođa badjeldeaddu ahte geavaheamis ii leat
leamaš nu stuorra viidodat ahte areála lea lobálaš
boazodoalloareála. Gažaldat min áššis lea dainna, leatgo
eanaeaiggádat dahkan jáhkehahttin ahte Saanti ja Gåebrien sijtes ii
leat riekti boazoguohtumii riidoguovlluin.» Eará rievttálaš
vuolggasajit Vuosttasjienasteaddji nanne ahte boazodoalloriekti lea
iehčanas riekti man riektevuođusin lea dološ áiggi rájes
geavaheapmi. Ii leat dušše sáhka girdojuvvon
geavaheamis. Riekteháhkan dološ áiggi rájes geavaheami bokte ovdeha
dihto geavaheami, mii ferte bistán guhkes áiggi, ja dáhpáhuvván buori
oskkus. Diekkár háhkanvuđđosiin ferte vuoigatvuođa šládja
deattuhuvvot, ja go ášši gusto bohccuid guohtunriektái, de ferte
adnojuvvot deasta boazodoalu erenoamáš dilálašvuođain. Gáibádusat
fertejit heivehuvvot sámiid ja bohccuid geavaheapmái guovllus. Ferte
adnojuvvot deasta das ahte sámiin lea johtti eallinvuohki. Momeanttat
mat leat ollásuvvon eará guohttuelliid hárrái, eai sáhte
šiehpponassii geavahuvvot boazoguohtuma hárrái. Konkrehta momeanttaid
gaskkas ollása vuosttasjienasteaddji ahte boazodoallu lea hui
areálagáibideaddji, ja ahte areálageavaheapmi molsašuvvá jagis jahkái
dálkki, biekka ja ealáha mielde. Ii sáhte gáibiduvvot ahte boazu lea
guhton dihto guovllus juohke jagi. Sihke dát ja sámiid johtti
eallinvuohki dahká ahte gaskkaiduvvan ii sáhte hehttet riekteháhkama
vaikko dat lea guhká bistán. Čuovusin das go adnojuvvo deasta bohcco
luonddus lea ahte guohtunminsttar ferte deattuhuvvot. Boazu váldá
viiddis guovlluid atnui, ja birrasat, topografiija,
ealátdilálašvuođat, dálki ja biekkat jna. mearridit
guovlogeavaheami. Mihtilmas guohtunminsttar lea ahte dat vánddarda. Go
bohccos leat dihto váimmusguovllut, omd. guottetbáikkit, de ii mávsse
dat ahte geavahanguovlu ii leat sakka stuorát. Riekteháhkan ii sáhte
dušše dainna caggojuvvot go lea nu gohčoduvvon «vánddardanguohtun»
dáhpáhuvvan.  Erenoamáš metodagažaldagat Vuosttasjienasteaddji
gávnnaha ahte dán lágan áššiin bohciidit vásedin
metodagažaldagat. Ekonomalaš heiveheami ja sosiála hámádaga vuođul
ii leat boazosámiin makkárge nana dárbu váldit čállingiela
atnui. Nuppi bealde ledje sámiin, nugo dálolaččainge, njálmmálaš
muitalusat. Diekkár muitalusat fertejit árvvoštallojuvvot dárkilit,
muhto eai sáhte oppalaččat hilgojuvvot. Ja juos daid dorjot eará
čuvgehusat, de sáhttet oažžut eanet deattu. Čujuhuvvo ahte dasgo
sámit ledje vájaldeaddjit ja eanaš geavahedje orgánalaš ávdnasiid
mat misket, de sáhttá maiddái leat váttis gávdnat fysalaš luottaid
boazodoalu maŋis. Viidáseappot dadjá vuosttasjienasteaddji: «Dát
dilálašvuođat gáibidit várrugasvuođa cealkimis ahte váilot
konkrehta čuvgehusat sámiid leahkima birra ovtta guovllus. Dát gusto
maiddái Selbui gos sámi kulturmuittut leat uhccán
guorahallojuvvon. Ferte maiddái adnojuvvot deasta das ahte dážaid ja
sámiid gulahallamis sáhttet bohciidit boasttuáddejumit dasgo gielalaš
ja kultuvrralaš erohusat sáhttet mielddisbuktit ahte ipmirdit guđet
guimmiideaset boasttu láhkai.» Lappekommišuvdna
Duođaštusárvvoštallama guovddážis áššiin maid Alimusriekti lea
gieđahallan, lea leamaš Lappekommišuvnna árvalus. Lappekommišuvdna
nammaduvvui 1889s ja oaččui mandáhttan «guorahallat
sámedilálašvuođaid Hedemárkku, Lulit- ja Davit Troanddima ámttain ja
evttohit rájáid mearrideami sámiid guohtunriektái ja ortnega
gaskavuođa hárrái dáid bissovaččat ássiid gaskii namahuvvon
ámttain.» Árvalus addojuvvui 1892s, ja dan vuđolaš barggu ja
lahkavuođa vuođul guoskevaš čuolbmabidjamiidda lea dasa
biddjojuvvon stuorra deaddu. Almmatge lea maiddái leamaš dakkár
oaidnu ahte dat lea báidnašuvvan dalááiggis, mii ii lean áktánasat
sámeustitlaš, ja ahte dán áigái ii sáhte dan konklušuvnnaide
biddjojuvvot mearrideaddji deaddu. Vuosttasjienasteaddji nanne ahte
materiála mii Lappekommišuvnna maŋis bázii, go bálddalastojuvvo
topografiijain, bohcco luondduin jna., addá buori vuđđosa iskat
Lappekommišuvnna oainnuid. Guohtunrievtti viidodaga hárrái Gåebrien
sijtes cealká vuosttasjienasteaddji: «Go čilgehusat
bálddalastojuvvojit guovllu topografiijain, de njuolvuduvvo
kommišuvnna válddahallan sámiid geavaheami hárrái riidoguovllus vel
eanet.» Ja viidáseappot: «Mu konklušuvdna lea ahte čuvgehusat mat
Lappekommišuvnnas ledje, bálddalastojuvvon topografiijain, bohcco
luondduin ja guohtunminstariin jna., čájehit ahte sámit dološ áiggi
rájes leat duođavuogis atnán olles guovllu guohtumii, ja ahte ii lean
vuođus kommišuvnna gáržžádussii guohtuma válddahallamis.» Mii
gustui Saanti sijtii, de leat vuosttasjienasteaddjis sullasaš
dárkomat.  Eará Mii eat áiggo dás váldit ovdan konkrehta
duođaštusárvvvoštallama muđui, muhto sáhttá leat árta deattastit
muhtun cealkámušaid mat gusket riektevuođđudeaddji geavaheapmái
riidoguovllu olgoravddas. Vuosttasjienasteaddji dadjá dán
guohtunrievtti viidodaga hárrái Saanti sijtes: «Dan vuođul mii dás
bajábealde čuožžu anán vuođđun ahte boazu lea guhton gitta
Selbujávrri rádjai. Muhto oarjjimus guovlluin dat ii leat guhton
seamma olu go nuortalis riidoguovllus. Dát bohciidahttá gažaldaga
leago oarjjimus guovlluin guhttojuvvon nu olu ahte lea dahkan
vuđđosa riekteháhkamii dološ áiggi rájes geavahemiin, vai fertego
gessojuvvot rádjá riidoguvlui Saanti buohta. Dán árvvoštallamis ferte
mu oaivila mielde dohkkehit riekteháhkama uhcit guohtuma veagas
guovllu olgoavádagas - ravdaavádagas - go dakkár guovllus gos lea
guhttojuvvon nu olu ahte dat juo iešalddes vuođušta riekteháhkama
dološ áiggi rájes geavaheami bokte. Muđui han sámit, juos galget
eastat dahkamis iežaset sivalažžan lobihis guohtumis oktan
čuozahagain mat das leat, bággejuvvojit eret guovlluin gos sii
árbevirolaččat leat guođohan. Mu oaivila mielde ii sáhte danne
caggat riekteháhkama dološ áiggi rájes geavaheami bokte dán
ravdaavádagas danne go geavaheapmi lea leamaš uhcit go dat mii
gáibiduvvo guohtunrievtti oažžumii juos ravdaavádat
árvvoštallojuvvo sierra.» Vuosttasjienasteaddji deattasta almmatge
ahte oarjjimus guovlluid uhcit geavaheamis guohtumii sáhttá leat
mearkkašupmi beroštusvihkkedallamiidda mat boazodoallolága § 15
mielde, mii ásahallá dárkileappot eanaeaiggátberoštusaid ja
boazodoalu gaskavuođa, galget dahkkojuvvot eanaeaiggádiid ja sámiid
geavaheami hárrái guovllus. Viidáseappot deattastuvvo ahte
vuoigatvuođat mat boazodoallolága §§ 10-14 mielde čuvvot
boazodoallorievttis, gustojit nu guhkás go eará ii čuvoš erenoamaš
riektedilálašvuođain, vrd. lága §:in 9. Ii adnojuvvo
jáhkkemeahttumin ahte dán gáržžádusas sáhttá leat mearkkašupmi
oarjjimus osiide riidoguovllus. Berre maiddái čujuhuvvot čuovvovaš
cealkámuššii mii guoská buori oskku gáibádussii: «Mun lasihan ahte
nugo min áššis lea sáhka ovtta ealáhusa riekteháhkamis, de ii sáhte
gáibiduvvot ahte buot sámit ealáhusas - dahje suorggis das - leat
leamaš várrugas buori oskkus. Seamma gusto muđui maiddái eará
oktavuođaide main lea sáhka stuorát olmmošbiirre riekteháhkamis,
vrd. Brækhus/Hærem: Norsk tingsrett (Norgga diggeriekti) siidu 612 ja
Falkanger: Tingsrett (Diggeriekti), 5. preantalohku siidu 319.» 19.2
Čáhputášši 19.2.1 Álggahus Dán áššis lei sáhka gažaldagas stáhta
eaiggáduššanvuoigatvuođas 116 m2 meahcceguvlui Olmmáivákkis
Gáivuona suohkanis Romssa fylkkas. Ieš riidogažaldat máinnašuvvo
čuovvovaččat Čáhputvuovdin. Ášši bođii Alimusriektái maŋŋil
go eanaeaiggádat ja vuoigatvuođalaččat Olmmáivákkis ledje váidalan
Meahccekommiašuvnna njukčamánu 5. 1999 duomu áššis. Alimusrievtti
duopmu celkojuvvui golggotmánu 5. 2001. Priváhta eanaeaiggádat ja
vuoigatvuođalaččat ožžo doarjaga Alimusrievttis iežaset
čuoččuhussii ahte sis lea eaiggáduššanriekti guvlui, ja nuba ii
leatge šat stáhta mii lea eanaeaiggát. Nugo galgat maŋŋelis fas
máhccat dása, de lea eaiggáduššangažaldat mearriduvvon
árvvoštallama vuođul dološ áiggi rájes geavaheami birra
háhkanvuođusin ja dan deastta vuođul ahte guovllu geavaheaddjit leat
leamaš ja eanaš leat sámit. Duopmu lea ovttajienalaš.  19.2.2
Riidoguovlu - ovdahistorjá Olmmáivággi boahtá Gáivutnii lulábealde,
moadde kilomehtera bajábealde Gáivuona njálmmi Ivgovutnii. Olmmáivággi
lea sullii 20 km guhkki ja manná njuolga lulás. Ášši riidoguovlu -
Čáhputvuovdi - lea lulimus ja alimus oassi vákkis, ja siskkilda sihke
ieš vákki ja várreguovlluid das birra. Eanaopmodaga historjjá hárrái
čujuha Alimusriekti ahte dán guovllu, mii lei oassi Romssa
fáldeguovllu ruvdnagárdimis, vuvdii gonagas Fredrik III Joachim
Irgens:i 1666s. Guovllus ledje dasto molsašuvvi priváhta eaiggádat
gitta Ovida Lyng rádjai, gii jámii 1848s. Lyng árbejuogus válddii
Searvi Eanaláigolašdoaibmahaga Loahpaheami várás Skiervvás
(Foreningen til Ophævelse av Leilendingsvæsenet i Skjervø) badjelasas
nu gohčoduvvon «Skiervvá gárdima», mii maiddái siskkildii
Olmmáivákki. Searvi lei eaiggádin dassážii go stáhta osttii guovllu
1885s. Vákki ássiid birra mearkkaša Alimusriekti ee. ahte vuosttas
dovddus hálddašeaddjit bohtet ovdan geahččalanmatrihkkalis 1723,
mas leat logahallojuvvon guokte hálddašeaddji geain lea ovttamađe
matrihkalvealgi. Alimusriekti oaivvilda almmatge ahte fertejit leamaš
bissovaš ássit Olmmáivákkis mealgat ovdal 1723. Min áigái lea
veahkadat laskan sullii 1000 olbmo rádjai 1970s. 1996s ledje
Olmmáivákkis sullii 800 ássi. Veahkadahkan leat eanaš leamaš
sápmelaččat ja sámegielalaččat, ja dihtomielalašvuohta sámi
gullevašvuođa hárrái lea bisson nanusin miehtá 1900-logu. Skiervvá
gárdima oastima maŋŋá 1850s, vuovdigođii Searvi
eanaláigolašgárdimiid láigolaččaide. Olmmáivákkis vuvdojuvvui
vuosttas eanaopmodat 1863s, ja eanaš opmodagat ledje vuvdojuvvon
čuohtejagimolsuma sulaid. Ovdal vuovdimiid riidaledje muhtun ráje
Romssa dálolaččat ja boazodoallu, juoga mii Alimusrievtti mielde
orru vuolgán das go rádjá Suoma vuostá giddejuvvui bohccuide 1852s nu
ahte máŋga Guovdageainnu sápmelačča ohcaledje ođđa guovlluid
geasseorohahkan. Doaibmagoddi nammaduvvui guorahallat
dilálašvuođaid, ja das bođii ovdan ahte stáhta galggai oastit
muhtun opmodagaid boazodoalloealáhusa váste. Evttohus ii guoskan
Olmmáivággái, muhto gažaldaga vákki siskkit oasis válde báikkálaš
áššeoasálaččat ovdan 1874s. Stáhtii vuvdojuvvui 1885s, ja dalle
lei maiddái oaivil cegget boazoáiddi Čáhputvuovddi vuolimussii. Áidi
almmatge ii goassege ceggejuvvon, ja Alimusriekti cealká ahte dattetge
ii leat muitaluvvon makkárge namahan veara geavahanriiddu birra
dálolaččaid ja boazodoalu gaskkas. Alimusriekti čujuha maiddái ahte
stáhta háhkama maŋŋá 1885s lea Olmmáivákki veahkadat geavahan
Čáhputvuovddi, earret dan maid boazodoallu lea geavahan. Stáhta
geahččalattai ásahallat geavaheami. Mearriduvvui gielddus
muorračuohppama ja láddjema vuostá, ja dahkkojuvvojedje
vuovrruhanšiehtadusat, muhto dát eai doahttaluvvon. 1921s ja 1946s
buktojuvvojedje maiddái váidagat. Áššit almmatge heaittihuvvojedje
go vuoigatvuođadilálašvuođat orro leamen eahpečielgasat. Iige
dalle dahkkojuvvon mihkkege čilgen dihtii
vuoigatvuođadilálašvuođaid siviilarievttálaččat. Alimusriekti
mearkkaša ahte Čáhputvuovddi geavaheapmi jotkojuvvui, almmá makkárge
stáhta ásahallama haga, ja 1950-logu álggu rájes álggahuvvui maiddái
geassesajdoallu vákki vuolit oassái. Čáhputvuovddi hálddahii álggus
stáhta beales Romssa Vuovdehálddaheaddji, muhto 1936 rájes
Sámedoaibmahat, ja 1980 rájes Statskog (Stáhtavuovdi). 1970-logu
loahpa rájes, ja erenoamážit maŋŋil go Statskog válddii dan
badjelasas, šattai stáhta hálddaheapmi oinnolaččabun ja veahkadat
šattai eanet meannudit stáhta ektui. 1993s čuoččáldahtii dasto
stáhta Eanadoallodepartemeantta bokte ášši Nordlándda ja Romssa
Meahccekommišuvnna ovdii nannen dihtii ahte gávdnojedje
geavahanrievttit, dán vuolde oktasašrievttit stáhta eatnama alde,
vrd. lágain 7.6.1985 nr. 51 § 2. Ášši juhkkojuvvui Kommišuvnna
gieđahaladettiin, ja guovllu Gáivuona oasi gieđahallan maŋiduvvui
go dárbbašuvvojedje dárkilet guorahallamat, erenoamážit
Čáhputvuovddi hárrái.  19.2.3 Meahccekommišuvnna duopmu áššis
Meahccekommišuvdna celkkii duomu áššis njukča máhu
5. 1999. Kommišuvdna anii vuođđun ahte stáhta lei Čáhputguovllu
eaiggát, ja čujuhii ahte dábálaš oaidnu Olmmáivákki hálddašeddjiin
lei ahte sii geavahedje Čáhputvuovddi geavahanrievtti veagas. Stáhta
eanaopmodaga ráját gessojuvvojedje stáhta čuoččuhusa
mielde. Geavahanrivttiid árvvoštallamis anii kommišuvdna vuođđun
ahte geavahanminstara vuođul mii lei gárgeduvvan, lei báikkálaš
vieruiduvvanvuođđosaš murrenriekti. Guohtunriekti adnojuvvui
bisuhuvvon mihtilmas oktasašgeavaheapmin. Murren- ja guohtunrievtti
birra cealká kommišuvdna: «Dát vuoigatvuođat murremii ja guohtumii -
nugo dat leat adnojuvvon Olmmáivákkis - čuvvot maiddái geavaheami
masa lea addojuvvon suodji ILO-soahpamušas nr. 169 eamiálbmogiid
birra.» Muđui eai mieđihuvvon geavahanrievttit Čáhputvuovdái. Dát
vuođuštuvvui láddjema hárrái nu ahte dát geavahanvuohki lei jávkan
eahpeulbmálažžan «áiggi ja dilálašvuođaid» mielde. Eará
geavahanvugiid hárrái, nugo geassesajdollui, ii gávdnon rievttálaš
vuođus. Iige vásedin riekti fuođđo- ja guollebivdui
mieđihuvvon. Álggus ledje sii geat boazoguohtumii ledje
vuoigadahttojuvvon, boazoorohat nr. 36 ja 37, áššeoasálažžan
áššis. Stáhta ja orohagat soabadedje kommišuvnna gieđahallama
áigge, nu ahte ášši heaittihuvvui sin guovdu geat ledje
boazoguohtumii vuoigadahttojuvvon. Soabat máksá ahte stáhta
áššečuoččáldahttin ii gusto boazodoalu ektui, ja ahte duopmu ii
oaččo riektefápmováikkuhusaid boazodollui. Juos boazodoallu háliida
oažžut iežas riektedili geahččaluvvot duopmostuoluin, de lea das
ain prosessuála vejolašvuohta dán dahkat.  19.2.4 Guoddalusa
gieđahallan Alimusrievttis Guoddaleaddji priváhta áššeoasálaččat
ovdandolle sihke Alimusriektái ja Meahccekommišuvdnii ahte
dálolaččat Olmmáivákkis oamastusa dahje dološ áiggi rájes
geavbaheami bokte ledje háhkan
eaiggáduššanvuoigatvuođa. Guoddaleaddji áššeoasálaččaid oainnu
mielde fertii sierra ja buotdivnnagis geavaheapmi guhkit go čuođi
jagi čađa leamen doarvái goappašiid dáid háhkanvugiid eavttuid
deavdimii. Subsidiáralaččat ovdandollojuvvui ahte ON-konvenšuvdna
siviila ja politihkalaš vuoigatvuođaid birra 1966 artihkal 27, go
bálddalastojuvvo ILO-soahpamušain nr. 169 artihkkala 14 nr. 1
vuosttas čuoggáin, ferte mielddisbuktit ahte stáhta vejolaš
eaiggáduššanriekti Čáhputvuovdái ii leat soabahahtti Norgga
álbmotrievttálaš geatnegasvuođaiguin eamiálbmogiid buohta. Juos ii
sáhttán vuođđuduvvot njuolga konvenšuvdnageatnegasvuođaide, de
fertejedje dat goitge deattuhuvvot árvvoštaladettiin leatgo
riekteháhkama eavttut oamastusa dahje dološ áiggi rájes geavaheami
bokte devdojuvvon. Alimusriektái lei stáhta čuoččuhus ahte
Meahccekommišuvnna duopmu fertii nannejuvvot nu guhkás go lei
guoddaluvvon. Ovdandollojuvvui ahte eaiggáduššanriekti fertii
adnojuvvot caggojuvvon dasgo guovlu lei geavahuvvon dainna oainnuin
ahte lei sáhka geavahanrievttis, iige eaiggáduššanrievttis. Stáhta
osttii Čáhputvuovddi 1885s suodjalan dihtii dálolaččaid
beroštusaid bohcco vuostá. Háhkan seađai danne leat dovddus
hálddašeddjiide, iige gávdnon makkárge ovttamielalaš oaidnu oktasaš
eaiggáduššanrievtti hárrái. Gáibádus geavahanáigái buori oskkus ii
sáhttán adnojuvvot devdojuvon ii oamastusa iige dološ áiggi rájes
geavaheami ektui. Maiddái biehtaduvvui ahte láhkavuođusin čujuhuvvon
konvenšuvnnat livčče sáhttán addit vuđđosa dubmet stáhta massit
eaiggáduššanrievtti riidoguvlui. Danne go guoddaleaddji
áššeoasálaččat čuoččuhedje iežaset geavahan guovllu badjel 100
jagi, de árvvoštalai Alimusriekti ahte čuoččuhuvvon geavaheapmi
attii vuđđosa riekteháhkamii dološ áiggi rájes geavaheami
bokte. Dát háhkanvuođus ovdeha ahte lea dáhpáhuvvan dihto
geavaheapmi, ahte geavaheapmi lea dáhpáhuvvan guhkes áiggi, ja ahte
dat lea dáhpáhuvvan buori oskkus. Alimusriekti gávnnahii ahte dát
ovdandoallan lei doallevaš. Geavaheapmi mii lea dáhpáhuvvan
Čáhputvuovddis lea molsašuvvan áiggi mielde. Geavaheapmi sisdoalai
álgoáiggis murrema ja láddjema. Láddjen nogai dađistaga, ja
lonuhuvvui 1950-logus geassesajodoaluin. Maiddái guohtun lea
dáhpáhuvvan. Vuosttasjienasteaddji oktiigeassu geavaheami hárrái lea
ná: «Konklušuvdna šaddá dás duohko ahte masá gitta árbejuogu rájes
1879s lea Olmmáivákki veahkadat, earret boazodoalu, ávkkástallan buot
geavahanvugiin mat Čáhputvuovddis leat vejolaččat. Buot
dállonummiriid olbmot leat searvidan, vaikko buohkat eai leat geavahan
guovllu seamma olu. Ja oaidnu lea leamaš ahte ii ovttage
eaŋkildoalus leat stuorát riekti go nuppiin. Vákki olbmuid gaskkas
leat dasa lassin leamaš uhccán riiddut geavaheami alde, ja go leat
leamaš sierramielalašvuođat, de leat báikkálaččat čoavdán
daid. Mun deattastan maiddái ahte ávkkástallan lea molsašuvvan dan
mielde mii lea leamaš lunddolaš ávkkástallan iešguđet
áigodagas. Čoavddasániid hámis sáhttá lohkat geavaheami
jotkkolažžan, buotdivnnagin ja árjagin, ja máškidin. Gáibádus sihke
geavaheami viidodahkii ja bistui eaiggáduššanrievtti háhkama dihtii
lea dán mielde devdojuvvon.» Maiddái eaktu buori oskku hárrái
adnojuvvo devdojuvvon. Eaktu ságaškuššojuvvo iešguđetlágan
dáhpáhusaid ektui, ee. stáhta oastima 1885s, politiijaváidagiid 1921s
ja 1946s, dahkkojuvvon láddjen- ja murrenšiehtadusaid, ja muhtun eará
dáhpáhusaid ektui. Vuosttasjienasteaddji oktiigeassá ná: «1970-logu
loahpas lea baicca veahkadat eambbo meannudan stáhta ektui -
erenoemážit maŋŋil go Statskog válddii badjelasas hálddaheami
1980s. In ane almmatge dárbbašlažžan ságaškuššat eaigo leat
riekteháhkama eavttut dološ áiggi rájes geavaheami bokte dál šat
devdojuvvon. Vuovdima rájes 1885s lei dán áigodaga ovdal leamaš
lagabui 100 jagi geavaheapmi mii siskkildii visot masa guovlu sáhtii
adnojuvvot. Ja mu oaivila mielde lea dán geavaheapmi čađahuvvon
buori oskkus. Stáhta geahččalii gal sullii 35 ja 60 jagi maŋŋá
bissehit dan earret eará politiijaide váidimiin. Muhto goappašiid
dáhpáhusain heaittihuvvui ášši, ja stáhta geassádii. Go geavaheapmi,
earret guovtti áigodagas, lea dáhpáhuvvan almmá stáhtalaš seaguheami
haga, de ferte dat sáhttit addit vuđđosa riekteháhkamii dološ áiggi
rájes geavaheami bokte.» Vuosttasjienasteaddji čujuha ahte
guoddaleaddji áššeoasálaččaid čuoččuhus lea ahte stáhta ii
eaiggáduša Čáhputvuovddi. Čuoččuhus mearkkaša eahpenjuolgadit
ahte guovlu gullá Olmmáivákki veahkadahkii oktasaččat muhtun lágan
gilisearveopmodahkan. Dát bohciidahttá dalle gažaldaga sáhttágo
háhkkojuvvot eaiggáduššanriekti go veahkadat eanaš lea albmanahttán
alddeset leamen geavahanrievtti. Gávdnojit almmatge eará
dajaldatovdamearkkat, nugo «oktasaš opmodat» ja
«gilioppalašeana». Vuosttasjienasteaddji oaivvilda ahte ii sáhte leat
mearrideaddjin ahte leat geavahuvvon muhtun iešguđetlágan
dajaldagat, ja ahte «geavahanriekti» orru leamen eanemus geavahuvvon
dajaldat. Vuosttasjienasteaddji oktiigeassá ášši ná:
«Meahccekommišuvdna mii maiddái gávnnahii ahte váidagat 1920- ja
1940-logus eai rivven veahkadagas sin buori oskku, ii gávnnahan, nugo
namahuvvon, rievttálaš vuđđosa mieđihit eambbo go murren- ja
guohtunrievtti. Mu oaivila mielde ferte buotdivnnagis geavaheapmi nugo
válddahallojuvvo dás ovddabealde, oažžut stuorát rievttálaš
čuvvosiid: Juos dákkár geavaheami livčče olbmot čađahan geain lea
eará duogáš, de livččii dat govvidan ahte sii oaivvildedje iežaset
eaiggáduššat guovllu. Sámiin, geat leat dahkan stuorámus oasi
Olmmáivákki veahkadagas, ii leat almmatge sin oktasaš
valljodatvárreávkkástallamis leamaš seamma árbevierru jurddašit
eaiggáduššanrievtti. Liikká gávdnojit nugo čujuhuvvon muhtun
ovdamearkkat ahte sii leat atnán dajaldagaid mat nannosit čujuhit
eaiggáduššanrievtti oainnu guvlui. Juos dat galggaš hehttet
riekteháhkama dološ áiggi rájes geavaheami bokte ahte gávdnojit
eanemus ovdamearkkat ahte sii leat sárdnon geavahanrievttis, de
biddjojuvvošii sin ráđđenčađaheapmi, mii sisdoalus vástida
eaiggáduššanrievtti čađaheapmái, eahpečuovggusis sierradillái
veahkadaga ektui muđui. Seamma árttas iige sáhte leamen mearrideaddji
ahte riekti man Olmmáivákki veahkadat lea háhkan ii ollásit vástit dan
mii gusto gilioppalašeatnamiidda. Vuoigadahttojuvvon olbmuid biire
lea maiddái Olmmáivákkis, ja hálddaheapmi lea earalágan. Lágas
gilioppalašeatnamiid birra geassemánu 19. 1992 nr 59 § 1-1 lea
gilioppalašeana meroštallojuvvon «oppalašeanan man
eaiggáduššanriekti gullá unnimustá beallái eanadoalloopmodagain main
dološ áiggi rájes lea geavahanriekti
oppalašeatnamis». Gilioppalašeatnamat gullet nappo
eanadoalloopmodagaide, ja Čáhputvuovddi geavaheapmi govvida
ráđđejeaddji báikkálaš oainnu ahte buot vákki hálddašeaddjit leat
vuoigadahttojuvvon. Mo dát gažaldagat galget siskkáldasat
čovdojuvvot, ja mo guovlu galgá hálddahuvvot boahtteáiggis, ii galgga
mearriduvvot dán áššis.» Gaskavuođa birra álbmotriektái celkojuvvo:
«Sorjjasmeahttumit Norgga álbmotrievttálaš geatnegasvuođain
mearkkaša dát ahte geavaheapmi addá vuđđosa riekteháhkamii dološ
áiggi rájes geavaheami bokte, ja ahte stáhta eaiggáduššanriekti
Čáhputvuovdái ii soaba vuoigatvuođaiguin maid Olmmáivákki veahkadat
lea háhkan. Dat doarju almmatge dan oainnu masa mun lean ollen, ahte
soahpá bures ILO-soahpamuša nr. 169 1989 njuolggadusaiguin
eamiálbmogiid ja čearddalaš álbmogiid birra iešstivrejeaddji
stáhtain artihkkala 14 nr. 1 vuosttas čuoggás ja daid deasttaiguin
maid dát njuolggadus galgá áimmahuššat.» 19.3 Ráđđehusa
mearkkašeamit 19.3.1 Selbuášši Alimusriekti atná norgga siskkáldas
njuolggadusaid doarvái vuođuštit boazodoallorievtti guovllus. Ii
lean nappo dárbbašlaš geassit sisa álbmotrievttálaš
njuolggadusaid. Alimusriekti nanne liikká ahte ii leat eahpideamisge
ahte sámiin lea stáhtus eamiálbmogin Norggas, ja ahte min
álbmotrievttálaš geatnegasvuođat ILO-soahpamuša nr. 169 artihkkala
14 mielde bohtet atnui maiddái sámiide
Lulli-Trøndelágas. Árvvoštallamis leatgo gáibádusat dološ áiggi
rájes geavaheapmái devdojuvvon, atná Alimusriekti vuođđun ahte galgá
adnojuvvot deasta erenoamáš dilálašvuođain mat leat
boazodoalus. Gáibádusat fertejit danne heivehuvvot sámiid ja bohcco
geavaheapmái guovllu, ja ferte adnojuvvot deasta das ahte sámiin lea
leamaš johtti eallinvuohki. Momeanttat mat leat leamaš ollásuvvon
eará guohttuelliid hárrái, eai sáhte šiehpponassii sirdojuvvot
boazoguohtumii. Plenumduomu bokte nannejuvvo maiddái ahte
boazodoallolága § 2 vuosttas lađđasa goalmmát čuokkis galgá
adnojuvvot láivves duođaštusnoađđenjuolggadussan. Dát máksá ahte
mearrádusa geavatlaš mearkkašupmi šaddá mihá ráddjejuvvon. Maiddái
lea árta áicat ahte Alimusriekti meannuda luđolaččabut
Lappekommišuvnna árvalusa ektui go maid ovdal lea dahkan, ja máhcaha
osohahkii dan konklušuvnnaid. Mii gusto vejolaš čuvvosiidda mat
šaddet duomus ovddasguvlui, de ii leat dás vuođus buktit dihto
oainnuid dan birra. Plenummearrádus šaddá almmatge čielgasit
guovdilis riektegáldun sullasaš áššiin maŋŋelis.  19.3.2
Čáhputášši Alimusrievtti duopmu áššis Čáhputvuovddi birra lea
erenoamáš, dasgo lea vuosttas geardde go siidii mas leat eanaš sámit
lea mieđihuvvon eaiggáduššanriekti stuorát meahcceareálii, man
siida lea ávkkástallan dološ áiggi rájes. Sáhttá jerrojuvvot makkár
eaiggáthápmi dál lea ásahuvvon duomu bokte. Alimusriekti ii daga
njuolga oaivila dása, muhto duopmu ferte áddejuvvot nu ahte ii leat
ásahuvvon gilioppalašeana. Nugo mearkkašuvvo duomus, de lea
vuoigadahttojuvvon olbmuid biire viidát Olmmáivákkis go
gilioppalašeatnamiin, ja hálddaheapmi lea maiddái
earalágan. Ráđđehus atná danne vuođđun ahte gilioppalašeanaláhka
ii boađe atnui Čáhputvuovddi boahttevaš
hálddaheamis. Vuosttasjienasteaddji mearkkaša almmatge nugo namahuvon
dás bajábealde, ahte boahtá eahpenjuolgadit ovdan guoddaleaddji
áššeoasálaččaid čuoččuhusas ahte Čáhputvuovdi gullá
Olmmáivákki olbmuide oktasaččat muhtun lágan
«gilisearveopmodahkan». Gelbbolašvuođaráddjehusa geažil mii čuovvu
Meahccekommišuvdnalága § 2 mearrádusas (galgá mearriduvvot
eaiggáduššágo vai iigo eaiggáduša stáhta) ii leat Alimusriekti
dahkan oaivila diekkár siskkáldas gaskavuođaide, dahje mo guovlu
galgá hálddahuvvvot boahtteáiggis. Nugo ráđđehus oaidná, de lea dál
Olmmáivákki ássiid duohken árvvoštallat siskkáldas rievttálaš
gaskavuođaid mat čatnasit eaiggáthápmái, ja álggahit ulbmillaš
hálddaheami guovllus boahtteáigái. Guovllu boazodoallu lea dušše
baháláhkai namahuvvon duomus. Stáhta guovllu oastima duogážin 1885s
ledje ee. báikkálaš ávžžuhusat ovdaeastadit riidduid bissovaččat
ássi sámi veahkadaga ja guovllu boazodoalli sámi veahkadaga
gaskkas. Boazodoalu geavaheami guovllus guoskevaš áigodagas ii leat
Alimusriekti almmatge máinnašan olus. Almmatge lea čielggas ahte
boazodoalu riekti guovllus ii váikkuhuva das go guovllus leat priváhta
eaiggádat. Ráđđehus čujuha ahte guovlu ain lea oassin boazoguovllus
mii siskkilduvvo boazodoallolága §:s 2, ja dasa lassin §:i 9 vuosttas
lađđasii mas lohká: «Boazodoallovuoigatvuohta boazoguovlluin lea
geavahanvuoigatvuohta mii beroškeahttá das gii eatnama eaiggáduššá
ja nu guhkás go eará ii čuvoš erenoamáš vuoigatvuođadiliin,
sisttisdoallá:  jna.» Ráđđehus galgá danne sáhttit ovdehit ahte
duopmu ii berre ráhkadit váttisvuođaid boazodollui dás
ovddasguvlui. Ráđđehus čujuha muđui ahte stáhta lea dubmehallan
massit (ja Olmmáivákki veahkadat lea celkojuvvon oažžut)
eaiggáduššanrievtti Čáhputvuovdái diggerievttálaš vuđđosa alde,
namalassii veahkadaga geavaheami ja dološ áiggi rájes geavaheami
oainnuid vuođul. Alimusriekti ii leat dán vuođul gávnnahan
dárbbašlažžan árvvoštallat guoddaleaddji áššeoasálaččaid
subsidiára čuoččuhusa ahte stáhtalaš eaiggáduššanriekti ii soaba
oktii Norgga álbmotrievttálaš geatnegasvuođaiguin eamiálbmogiid
buohta. Alimusriekti lea almmatge albmanahttán dainna lágiin ahte
mearrádus soahpá bures oktii ILO-soahpamuša nr. 169 artihkkala 14
nr. 1 vuosttas čuoggá njuolggadusaiguin ja deasttaiguin mat lea dán
mearrádusa duogábealde, almmá dán čiekŋutkeahttá
duomus. Diggerievttálaš dilálašvuođaid hárrái galgá mearkkašuvvot
ahte háhkama eavttut dološ áiggi rájes geavaheami bokte vuolggasajis
leat árvvoštallojuvvon dábálaš vuogi mielde. Háhkama eavttut dološ
áiggi rájes geavaheami bokte leat nugo namahuvvon bajábealde ahte dat
guoskevaš guovlu lea muhtun láhkai geavahuvvon, ahte geavaheapmi
galgá dáhpáhuvván guhkes áiggi ja dat galgá leat dáhpáhuvvan buori
oskkus. Duomu erenoamášvuohta lea dat deaddu mii gažaldagas buori
oskku hárrái lea biddjojuvvon oainnuide ahte vuoigatvuođat leat
vuolgán sámi veahkadatjoavkkus. Dat ahte veahkadat hárvvibut lea
geavahan dajaldaga eaiggáduššanriekti, muhto lea máinnašan
vuoigatvuođaidis geavahanriektin, ii galgga Alimusrievtti oainnu
mielde leat vahágin Olmmáivákki veahkadahkii. Gielda- ja
guovlodepartemeanta neavvu: Neavva Gielda- ja guovlodepartemeanttas
miessemánu 31. 2002 lassedieđáhus St.dieđáhussii nr. 55 (2000-2001)
Sámepolitihka birra sáddejuvvo Stuorradiggái.
