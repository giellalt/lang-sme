Dát lea Jesus Kristusa, Dávveda bártni ja Abrahama bártni, sohka
. Abrahamii riegádii Issát, Issáhii riegádii Jáhkot, Jáhkobii Juda ja
su vieljat, Judai Peres ja Serah, geaid eadni lei Tamar, Peresii
riegádii Hesron, Hesronii riegádii Aram, Aramii riegádii Amminadab,
Amminadabii riegádii Nakšon, Nakšonii riegádii Salma, Salmai
riegádii Boas, gean eadni lei Rahab. Boasii riegádii Obed, gean
eadni lei Rut, Obedii riegádii Isai, ja Isajii riegádii Dávvet,
gonagas. Dávvedii riegádii Salomo, gean eadni lei Uria áhkká,
Salomoi riegádii Rehabeam, Rehabeamii riegádii Abia, Abiai riegádii
Asaf, Asafii riegádii Jošafat, Jošafatii riegádii Joram, Joramii
riegádii Ussia, Ussiai riegádii Jotam, Jotamii riegádii Akas,
Akasii riegádii Hiskia, Hiskiai riegádii Manasse, Manassei riegádii
Amos, Amosii riegádii Jošia, Jošiai riegádii Jekonja ja su vieljat
dan áiggi go álbmot fievrriduvvui veagal Babyloniai. Babylonia
fáŋgavuođa áiggi maŋŋil Jojakinii riegádii Šealtiel, Šealtielii
riegádii Serubbabel, Serubbabelii riegádii Abihud, Abihudii riegádii
Eljakim, Eljakimii riegádii Asur, Asurii riegádii Sadok, Sadokii
riegádii Akim, Akimii riegádii Elihud, Elihudii riegádii Eleasar,
Eleasarii riegádii Mattan, Mattanii riegádii Jáhkot, ja Jáhkobii
riegádii Jovsset, Márjjá boadnjá. Márjá riegádahtii Jesusa, guhte
gohčoduvvo Kristusin. Nu leat nappo oktiibuot njealljenuppelohkái
sohkabuolvva Abrahama rájes Dávveda rádjái, njealljenuppelohkái
sohkabuolvva Dávveda rájes Babylonia fáŋgavuođa rádjái, ja
njealljenuppelohkái sohkabuolvva fáŋgavuođa rájes Kristusa rádjái
. Jesusa riegádeapmi Jesus Kristusa riegádeapmi dáhpáhuvai ná: Su
eadni Márjá lei lohpádallan Jovssehiin; muhto ovdal go soai leigga
ealligoahtán ovttas, de šattai albmosii ahte Márjá lei máná vuostái
Bassi Vuoiŋŋa bokte. Jovsset, su irgi, gii lei rehálaš olmmái ii
ge hálidan heahpášuhttit su, áiggui earránit sus suoli. Go Jovsset
dal lei jurddašeamen dán, de Hearrá eŋgel almmustuvai sutnje niegus
ja celkkii: " Jovsset, Dávveda Bárdni! Ale bala váldimis Márjjá
ruktosat áhkkán. Dasgo mánná mii lea su siste, lea sahkanan Bassi
Vuoiŋŋa bokte. Son riegádahttá bártni, ja don galggat gohčodit su
Jesusin, dasgo son beastá álbmogis sin suttuin. "  Buot dát
dáhpáhuvai vai ollašuvašii dat maid Hearrá lei cealkán profehta
bokte: Geahča, nieida šaddá máná vuostái ja riegádahttá bártni,
ja son gohčoduvvo Immanuelin - dat mearkkaša: Ipmil lea minguin
. Go Jovsset morihii nahkáriinnis, de son dagai nugo Hearrá eŋgel
lei gohččon, ja válddii Márjjá lusas áhkkán. Muhto ii son eallán
suinna ovttas ovdal go Márjá lei riegádahttán bártnis; ja Jovsset
gohčodii bártni Jesusin. Nuorta nástečilgejeaddjit Go Jesus lei
riegádan Betlehemas, Judeas, gonagasa Herodesa áiggi, de bohte
muhtun viisát nuortan Jerusalemii ja jerre: " Gos lea dat
juvddálaččaid gonagas gii dál lea riegádan ? Dasgo mii oinniimet su
nástti badjáneamen iđitgukso áiggi ja leat boahtán gudnejahttit su
. "  Go gonagas Herodes gulai dán, de son suorganii, ja oppa
Jerusalem suinna. Son gohčui čoahkkái buot bajitbáhpaid ja álbmoga
čálaoahppavaččaid ja jearai sis gos Messias galggai riegádit. Sii
vástidedje: " Betlehemas, Judeas, dasgo ná lea čállojuvvon
profehta girjái: Don Betlehem Juda eatnamis, it leat eisege heajumus
Juda ráđđejeddjiid gaskkas. Dasgo dus boahtá oaivámuš gii lea mu
álbmoga Israela báimman. "  Dalle Herodes gohčui suoli viisáid lusas
ja jearahalai sis áiggi goas násti lei ihtán. Dasto son vuolggahii
sin Betlehemii ja dajai: " Mannet dal ja guorahallet dárkilit dán
máná hárrái! Ja go lehpet gávdnan dan, de dieđihehket munnje, vai
mun ge beasašin gudnejahttit su. "  Go sii ledje gullan gonagasa
sániid, de vulge. Násti man sii ledje oaidnán badjáneamen, manai
sin ovddas, dassážii go bisánii dan báikki badjelii gos mánná lei
. Go sii oidne nástti, de illudedje sakka. Sii manne vissui ja oidne
máná etniinis Márjjáin, ja sii luoitádedje ja gudnejahtte dan. De
sii rahpe giissáideaset ja bukte skeaŋkkaid mánnái: golliid,
suovvasiid ja myrra. Muhto niegus sii várrejuvvojedje máhccamis
Herodesa lusa, ja sii manne eará luotta ruoktot eatnamasaset
. Báhtareapmi Egyptii Go sii ledje vuolgán, de almmustuvai Hearrá
eŋgel Jovssehii niegus ja celkkii: " Lihka bajás, váldde máná ja su
eatni fárrui ja báhtar Egyptii, ja oro doppe dassážii go mun
dieđihan! Dasgo Herodes lea ohcamin máná goddin dihtii dan. "  Ja
son lihkai bajás, válddii máná oktan su etniin ja vulggii Egyptii
seammá ija. Doppe son orui gitta dassážii go Herodes lei jápmán,
vai ollašuvašii dat maid Hearrá lea cealkán profehta bokte: Egyptas
mun rávken bárdnán. Mánáidgoddin Betlehemas Go Herodes árvidii ahte
viisát ledje beahttán su, de moaráhuvai; ja son gohčui goddit buot
bárdnemánáid Betlehemas ja oppa dan guovllus geat ledje
guovttejahkásaččat ja nuorabut, dan áiggi mielde maid Herodes lei
gullan viisáin. Dalle ollašuvai dat maid profehta Jeremia lei
sárdnon: Čuorvvas gullo Ramas, čierrun ja garra bárgun: Rakel
čierru mánáidis dihtii ii ge beroš jeđđehusas, dasgo sii eai leat
šat. Jovsset máhccá Nasaretii Go Herodes lei jápmán, de almmustuvai
Hearrá eŋgel Jovssehii niegus Egyptas ja celkkii: " Lihka bajás,
váldde máná ja su eatni fárrui ja mana Israela eatnamii! Dasgo sii
geat bivdet máná heakka, leat jápmán. "  Ja son lihkai bajás,
válddii máná ja su eatni fárrui ja vulggii Israela eatnamii. Muhto go
Jovsset gulai ahte Arkelaus lei šaddan Judea gonagassan áhčis
Herodesa maŋŋil, de son ii duostan vuolgit dohko. Muhto niegus son
rávvejuvvui geassádit Galileai, ja doppe son ásaiduvai gávpogii man
namma lei Nasaret. Nu dáhpáhuvai vai ollašuvašii dat mii lea
celkojuvvon profehtaid bokte, ahte son gohčoduvvo nasaretlažžan
. Gásttašeaddji Johanas Daid beivviid gásttašeaddji Johanas bođii
ja sárdnidišgođii Judea meahcis: " Jorgalehket, dasgo almmiriika
lea boahtán lahka! "  Son lea dat gean birra profehta Jesaja sárdnu
go cealká: Jietna čuorvu meahcis: Válmmaštehket geainnu Hearrái,
njulgejehket su bálgáid! Johanas anii kamelguolgabiktasiid ja
náhkkeboahkána álimiiddis birra, ja su borramuš lei rásselohkut ja
meahccehonnet. Su lusa bohte olbmot Jerusalemis ja oppa Judeas ja
Jordana guovlluin. Sii dovddastedje suttuideaset, ja son gásttašii
sin Jordaneanus. Muhto go Johanas oinnii ahte ollu farisealaččat ja
saddukealaččat bohte su lusa gásttašuvvot, de son celkkii sidjiide
: " Gearpmaščivggat! Gii lea cuigen din báhtarit boahttevaš
moarreduomus ? Šaddadehket jorgalusa dohkálaš šattuid! Allet ge
gátte ahte sáhttibehtet dadjat: Min áhčči han lea Abraham! Dasgo
mun cealkkán didjiide: Ipmil sáhttá čuoččáldahttit Abrahamii
mánáid vaikko dáin geđggiin ge. Ákšu lea juo muoraid máddagis;
juohke muorra mii ii šaddat buriid šattuid, čullojuvvo ja
bálkestuvvo dollii. Mun gásttašan din čáziin jorgaleapmái, muhto
son gii boahtá mu maŋŋil, lea gievrrat go mun, ja mun in leat
dohkálaš guoddit su gápmagiid ge. Son gásttaša din Bassi
Vuoiŋŋain ja dolain. Sus lea goaivu gieđas ja áigu buhtistit
gortniidis gordneráidnehagas ja čohkket nisuidis láhtui. Muhto
sáđuid son boaldá čáskatmeahttun dolas. " Jesus gásttašuvvo Dalle
Jesus vulggii Galileas Jordangáddái Johanasa lusa vai Johanas
gásttašivččii su. Muhto Johanas eastadii su ja celkkii: " Mun han
galggašin oažžut dus gástta, ja don boađát mu lusa! "  Jesus
vástidii: " Mieđit dal dán! Dán láhkái moai fertejetne ollašuhttit
buot vanhurskkisvuođa. " De Johanas mieđihii dan sutnje. Go Jesus
lei gásttašuvvon, de son dakkaviđe čuožžilii čázis. Dalle
albmi rahpasii, ja son oinnii Ipmila Vuoiŋŋa boahtimin vuolás
iežas badjelii duvvá hámis. Ja almmis gullui jietna: " Dát lea mu
Bárdni gean mun ráhkistan; son lea mu miela mielde. " Jesus
geahččaluvvo Das maŋŋil Vuoigŋa doalvvui Jesusa meahccái, vai
beargalat geahččalivččii su. Go Jesus lei atnán
borakeahttáivuođa njealljelogi beaivvi ja njealljelogi ija, de
nealgugođii loahpas. De geahččaleaddji bođii su lusa ja dajai: "
Jos don leaččat Ipmila Bárdni, de gohčo dáid geđggiid šaddat
láibin! "  Muhto Jesus vástidii: " Lea čállojuvvon: Olmmoš ii
eale dušše láibbis, muhto juohke sánis mii boahtá Ipmila njálmmis
. "  Dasto beargalat válddii su bassi gávpogii ja bijai su alimussii
tempela geađgemuvrra ala ja dajai: " Jos leaččat Ipmila Bárdni,
de bálkestahte dás vuolás! Dasgo lea čállojuvvon: Son gohčču
eŋgeliiddis várjalit du; sii guddet du gieđaideaset alde, amat
norddastit juolggát geađgái. "  Jesus celkkii sutnje: " Lea maiddái
čállojuvvon: It galgga geahččalit Hearrá Ipmilat. "  Beargalat
válddii su fas mielddis muhtun hui alla várrái ja čájehii sutnje buot
máilmmi riikkaid ja daid hearvásvuođa ja dajai: " Buot dáid mun
attán dutnje, jos don fal luoitádat ja gudnejahtát mu. "  De Jesus
celkkii sutnje: " Sáhtán, gáidda eret! Dasgo lea čállojuvvon:
Hearrá Ipmilat galggat gudnejahttit, ja aivvestassii su bálvalit. "
De beargalat guđii su, ja eŋgelat bohte bálvalit su. Jesus
doaibmagoahtá Go Jesus gulai ahte Johanas lei biddjojuvvon giddagassii
, de manai ruovttoluotta Galileai. Son vulggii Nasaretas ja ásaiduvai
Kapernaumii mii lea Galileajávregáttis, Sebulona ja Naftali guovlluin
, vai ollašuvašii dat mii lea celkojuvvon profehta Jesaja bokte:
Sebulona eanan ja Naftali eanan, eanan jávregáttis, ja eanan nuppi
bealde Jordana, báhkiniid Galilea: Dat álbmot mii ássá seavdnjadasas
, lea oaidnán stuora čuovgasa. Sin badjel geat orrot jápmima
eatnamis ja suoivanis, lea ihtán čuovggas. Dan áiggi rájes Jesus
sárdnidišgođii: " Jorgalehket, dasgo almmiriika lea boahtán lahka
! "  Jesus rávká vuosttaš máhttájeddjiid Go Jesus lei vázzimin
Gálileajávregátti, de oinnii guokte vieljaža: Simmona, guhte
gohčoduvvui Biehtárin, ja su vielja Ándarasa. Soai leigga
suohppumin nuohti jávrái, dasgo soai leigga guollebivdit. Jesus
celkkii sudnuide: " Čuovvu mu, de mun dagan dudno olmmošbivdin! "
Dan seammás soai guđiiga firpmiideaskka dasa ja čuovuiga su. Go
Jesus lei vázzán veahá gaskka, de oinnii guokte eará vieljaža,
Jáhkoba, Sebedeusa bártni, ja su vielja Johanasa. Soai leigga
čohkkámin fatnasis áhčiineaskka ja čiktimin firpmiid. Son rávkkai
sudno, ja dallánaga soai guđiiga fatnasa ja áhčiska ja čuovuiga su
. Jesus sárdnida ja buorida Dasto Jesus vádjolii miehtá Galilea; son
oahpahii sin synagogain, sárdnidii evangeliuma riikka birra ja
buoridii olbmuid buot buozalvasain ja vigiin. Sáhka su birra viidánii
miehtá Syria, ja sii bukte su lusa buot buhcciid geain ledje buot
lágán buozalvasat ja givssit, sin geain ledje bahá vuoiŋŋat, sin
geain lei mánnováddu, ja lápmásiid, ja son buoridii sin. Stuora
olmmošjoavkkut čuvvo su Galileas ja Dekapolisas, Jerusalemis ja
Judeas ja nuppi bealde Jordana. Ávdugassan máidnumat Go Jesus oinnii
olmmošjoavkkuid, de son manai várrái. Son čohkkedii, ja
máhttájeaddjit čoahkkanedje su birra. Son sárdnugođii ja oahpahii
sin: Ávdugasat sii geat leat váivvážat vuoiŋŋasteaset, dasgo
almmiriika lea sin. Ávdugasat sii geat moraštit, dasgo sii ožžot
jeđđehusa. Ávdugasat sii geat leat vuollegaččat, dasgo sii
árbejit eatnama. Ávdugasat sii geain lea vanhurskkisvuođa nealgi ja
goiku, dasgo sii gallehuvvojit. Ávdugasat sii geat leat
váibmoláđđásat, dasgo sii ožžot váibmoláđisvuođa. Ávdugasat
sii geain lea buhtes váibmu, dasgo sii besset oaidnit Ipmila
. Ávdugasat sii geat duddjojit ráfi, dasgo sii gohčoduvvojit Ipmila
mánnán. Ávdugasat sii geat doarrádallojit vanhurskkisvuođa dihtii,
dasgo almmiriika lea sin. Ávdugasat lehpet dii go sii bilkidit ja
doarrádallet din mu dihtii, gielistit din ala ja hállet baháid din
birra juohke láhkái. Illudehket ja ávvudehket, dasgo din bálká lea
stuoris almmis. Nu sii doarrádalle maiddái profehtaid ge ovdal din
. Eatnama sálttit ja máilmmi čuovggas Dii lehpet eatnama sálttit!
Muhto jos sálttit veagahuvvet, dohkkejit go dat šat sáltin ? Eai dat
dohkke šat maninge, muhto bálkásit ja duolmmahallet olbmuide. Dii
lehpet máilmmi čuovggas! Gávpot mii lea vári alde, ii sáhte leat
čihkosis. Ja go olmmoš cahkkeha gintala, de ii bija dan gári
vuollái, muhto baicca ginttaljuolgái, vai dat báitá buot viesu
olbmuide. Nu báitos din čuovggas ge olbmuide, vai sii oidnet din
buriid daguid ja máidnot Áhčádet guhte lea almmis! Jesus ja láhka
Allet gátte ahte mun lean boahtán gomihit lága dahje profehtaid! Mun
in leat boahtán gomihit, muhto ollašuhttit. Duođaid, mun cealkkán
didjiide: Lágas ii duššaduvvo oktage bustávaš dahje čuoggáš,
ovdal go albmi ja eanan duššet, ovdal go buot lea dáhpáhuvvan. Jos
nappo muhtun gomiha ovttage dáin uhcimus báhkkomiin ja oahpaha olbmuid
dan láhkái, de son gohčoduvvo uhcimussan almmi riikkas. Muhto dat
guhte doallá daid ja oahpaha daid, gohčoduvvo stuorisin almmi
riikkas. Mun cealkkán didjiide: Jos din vanhurskkisvuohta ii šatta
mihá stuoribun go čálaoahppavaččaid ja farisealaččaid
vanhurskkisvuohta, de ehpet eisege beasa almmi riikii. Suhttu ja
riidu Dii lehpet gullan ahte lea celkojuvvon máddariidda: It galgga
goddit, ja dat guhte dahká dan, gártá duopmostuolu ovdii. Muhto mun
cealkkán didjiide: Dat guhte suhttá oskuguoibmásis, gártá
duopmostuolu ovdii; dat guhte cealká oskuguoibmásis: Don doavki!
dat gártá Alla Ráđi ovdii, ja dat guhte cealká: Don ipmilmeahttun
jalla! dat lea sivalaš helveha dollii. Jos don leat buktimin
oaffara áltárii ja de fuomášat ahte oskuguoimmistat leat váidaleamit
du vuostái, de guođe oaffarskeaŋkkat dasa áltára ovdii ja mana vuos
soabadit suinna. Buvtte dasto oaffarskeaŋkkat! Doama soabadit
vuostebeliinat diggái manadettiin. Muđuid son addá du duopmárii, ja
duopmár fáktii, ja don bálkestuvvot giddagassii. Duođaid, mun
cealkkán dutnje: Don it beasa doppe olggos ovdal go leat máksán
maŋimuš šlántte ge. Náittosdili rihkkun Dii lehpet gullan celkomin
: It galgga rihkkut náittosdili. Muhto mun cealkkán didjiide: Dat
guhte geahččá nissonii anistumiin, lea juo rihkkon náittosdili
váimmustis. Jos du olgeš čalbmi vearránahttá du, de gaikket dan
olggos ja bálkes eret! Dutnje lea buoret ahte don massát ovtta lahtu
, go ahte oppa rumaš bálkestuvvo helvehii. Ja jos du olgeš giehta
vearránahttá du, de čuohpa dan rastá ja bálkes eret! Dutnje lea
buoret massit ovtta lahtu, go ahte oppa rumaš manná helvehii
. Earráneapmi Lea celkojuvvon: Dat guhte earrána áhkástis, galgá
addit sutnje earrogirjji. Muhto mun cealkkán didjiide: Juohkehaš
guhte earrána áhkástis mange eará sivas go fuorrávuođas, dagaha su
rihkkut náittosdili. Ja dat guhte náitala earránan nissoniin, rihkku
náittosdili. Vuordnun Dii lehpet gullan ahte lea celkojuvvon
máddariidda: It galgga dahkat vearreváli, ja: Don galggat doallat
dan maid leat vurdnon Hearrái. Muhto mun cealkkán didjiide: Allet
eisege vuortno, allet almmi bokte, dasgo dat lea Ipmila truvdnu,
allet ge eatnama bokte, dasgo dat lea su julggiid vuloš, allet ge
Jerusalema bokte, dasgo dat lea stuora gonagasa gávpot. Ale ge
vuortno oaivvát bokte, dasgo don it máhte dahkat ovttage
vuoktačalmmi vielgadin dahje čáhppadin. Go mieđihehpet, de dadjet
dušše: Juo! - go biehttalehpet, de dadjet dušše: Ii! Dat mii
leš eanet go dát, boahtá bahás. Mávssaheapmi Didjiide lea
oahpahuvvon nu: Čalbmi čalmmi ovddas ja bátni báni ovddas. Muhto
mun cealkkán didjiide: Allet vuostálastte su gii dahká didjiide bahá
. Jos muhtun doške du olgeš nirrii, de jorgal sutnje nuppi ge. Jos
muhtun hálida lágastit du vuostái váldin dihtii du báiddi, de atte
sutnje gávttát ge. Jos muhtun bágge du vázzit duhát lávkki iežas
fárus, de vácce suinna guokte duhát lávkki. Atte sutnje gii sihtá
dus juoidá, ale ge jorggit selggiid sutnje gii bivdá dus loanas
. Ráhkistehket vašálaččaideattet! Didjiide lea oahpahuvvon: Don
galggat ráhkistit lagamuččat ja vašuhit vašálaččat. Muhto mun
cealkkán didjiide: Ráhkistehket vašálaččaideattet,
buressivdnidehket sin geat garrudit din, dahket buriid sidjiide geat
vašuhit din, ja rohkadallet sin ovddas geat doarrádallet din, vai
livččiidet almmálaš Áhčádet mánát. Dasgo son diktá beaivvážis
badjánit sihke baháid ja buriid badjelii ja diktá arvit sihke
vanhurskásiid ja vanhurskkismeahttumiid ala. Jos dii ráhkistehpet
dušše sin geat ráhkistit din, ánssášehpet go dalle das bálkká ?
Eai go tuollárat ge daga nu ? Jos dii buorástahttibehtet ustitlaččat
dušše oskuguimmiideattet, lea go dat nu erenoamáš ? Eai go
báhkinat ge daga aiddo nu ? Bissot ollisin, nugo almmálaš Áhččádet
ge lea ollis. Álbmasat Váruhehket dahkamis buriid daguid olbmuid
oaidnut, vai sii fuomášivčče din. Dalle ehpet oaččo bálkká
áhčisteattet guhte lea almmis. Go don attát attáldagaid gefiide, de
ale daga dan rábmomiin nugo guoktilaččat dahket synagogain ja
šiljuin, vai olbmot gudnejahtášedje sin. Duođaid, mun cealkkán
didjiide: Sii leat juo ožžon bálkkáset. Muhto go don attát gefiide
, de ale divtte gurut gieđat diehtit maid olgeš giehta dahká, vai
du attáldat bissu čihkosis. Ja Áhččát, guhte oaidná čihkosis,
bálkkaša du. Rohkadallan Go dii rohkadallabehtet, de allet daga
nugo guoktilaččat. Sii liikojit čuožžut synagogain ja
gáhtačiegain rohkadallamin, vai olbmot fuomášit sin. Duođaid,
mun cealkkán didjiide: Sii leat juo ožžon bálkkáset. Muhto go don
rohkadalat, de mana gámmárat sisa ja gidde uvssa ja rohkadala
Áhččásat guhte lea čihkosis. Ja Áhččát, guhte oaidná čihkosis
, bálkkaša du. Go dii rohkadallabehtet, de allet lohkal dušše
bođu sániid nu mo báhkinat dahket; sii gáddet ahte sin rohkosat
gullojuvvojit go sii geavahit ollu sániid. Allet leage sin
láhkásaččat! Dasgo Áhččádet diehtá maid dii dárbbašehpet ovdal
go lehpet sihtan ge sus dan. Áhččámet Rohkadallet dasto ná:
Áhččámet, don guhte leat almmis! Basuhuvvos du namma. Bohtos du
riika. Šaddos du dáhttu, mo almmis nu maiddái eatnama alde. Atte
midjiide odne min beaivválaš láibbi. Ja atte midjiide min suttuid
ándagassii, nugo mii ge ándagassii addit velggolaččaidasamet. Ale
ge doalvvo min geahččalussii, muhto beastte min bahás eret. Dasgo
du lea riika ja fápmu ja gudni agálašvuhtii. Amen. Jos dii
addibehtet olbmuide ándagassii sin rihkkumiid, de maiddái almmálaš
Áhččádet addá didjiide ándagassii. Muhto jos ehpet atte olbmuide
ándagassii, de Áhččádet ge ii atte didjiide ándagassii din
rihkkumiid. Borakeahttáivuohta Go dii atnibehtet borakeahttáivuođa,
de allet ane morašlaš hámi nugo guoktilaččat. Sii nuppástuhttet
ámadajuset, vai buohkat fuomášit ahte sii atnet borakeahttáivuođa
. Duođaid, mun cealkkán didjiide: Sii leat juo ožžon bálkkáset
. Muhto go don anát borakeahttáivuođa, de vuoidda oaivvát ja basa
muođuidat, amaset olbmot oaidnit du adnimin borakeahttáivuođa,
muhto dušše Áhččát guhte lea čihkosis. Ja Áhččát gii oaidná
čihkosis, bálkkaša du. Almmálaš dávvir Allet čohkke alcceseattet
dávviriid eatnama ala, gos muohcu ja ruosta bilida, ja gos suollagat
gaikot viesuide ja suoládit. Muhto čohkkejehket alcceseattet
dávviriid albmái, gos ii muohcu ii ge ruosta bilit eai ge suollagat
gaikko viesuid ja suolát. Dasgo gos du dávvir lea, doppe lea du
váibmu ge. Rupmaša čuovga Čalbmi lea rupmaša čuovga. Jos du
čalbmi lea dearvvaš, de oppa rumaš čuvgejuvvo. Muhto jos du
čalbmi lea buozas, de oppa du rumaš lea seavdnjadas. Jos nappo
čuovggas mii lea du siste, lea seavdnjadas, man seavdnjat lea dalle
seavdnjadas! Ii oktage sáhte bálvalit guokte hearrá. Son
vašuhivččii nuppi ja ráhkistivččii nuppi, dahje bisošii nuppi
luhtte ja badjelgeahčašii fas nuppi. Ehpet dii sáhte bálvalit sihke
Ipmila ja mammona. Morrašat Danne mun cealkkán didjiide: Allet
moraš heakkadet dihtii ahte dis lea maid borrat ja juhkat, allet ge
rupmaša dihtii ahte leat biktasat. Ii go heagga leat eanet go
borramuš ja rumaš eanet go biktasat ? Gehččet almmi lottiid! Eai
dat gilvve eai ge láddje eai ge čohkke láđuide, muhto din almmálaš
Áhčči biebmá daid. Ehpet go dii leat ollu mávssolaččabut go dat ?
Guhtemuš ba dis sáhttá buot morrašiiddisguin lasihit ovtta állana ge
eallinguhkkodahkasis ? Ja manne moraštehpet biktasiid dihtii ?
Gehččet gietti liđiid, mo dat šaddet! Eai dat bargga eai ge bane
, muhto mun cealkkán didjiide: Ii oppa Salomo ge buot
hearvásvuođainis lean gárvvohuvvon nugo okta sis. Jos Ipmil gárvvoha
gietti rásiid nu čábbát, daid mat odne leat ceaggámin ja ihttin
bálkestuvvojit oapmanii, ii go son ollu eanet gárvvohivčče din,
dii uhccán oskkolaččat ? Allet nappo moraš ja cealkke: Maid mii
dál borrat ? dahje: Maid juhkat ? dahje: Mainna gárvodit ? Buot dáid
háhpohallet báhkinat, muhto din almmálaš Áhčči diehtá juo ahte dii
dárbbašehpet buot dáid. Ohcet baicca vuos Ipmila riikka ja su
vanhurskkisvuođa, de buot dát addojuvvojit didjiide. Allet nappo
moraš ihtáš beaivvi dihtii; gal ihtáš beaivi buktá morrašiiddis
. Juohke beaivvis leat doarvái iežas váivvit. Allet dubme earáid!
Allet dubme, amadet ieža dubmejuvvot! Dasgo dii dubmejuvvobehtet
ieža dan duomu mielde mainna dubmebehtet earáid, ja didjiide
mihtiduvvo seammá mihtuin mainna ieža ge mihtidehpet. Manne oainnát
riba oskuguoimmát čalmmis, muhto it fuomáš hirssa iežat čalmmis ?
Dahje mo sáhtát dadjat oskuguoibmásat: Divtte mu váldit eret riba du
čalmmis, go iežat čalmmis lea hirsa ? Guoktilaš! Váldde vuos
eret hirssa iežat čalmmis! Easkka dalle oainnát čielgasit ja
sáhtát váldit eret riba oskuguoimmát čalmmis. Allet atte
beatnagiidda dan mii lea bassi, allet ge bálkes bearraliiddádet
spiinniid ovdii, amaset dat duolbmat daid, jorggihit din vuostái ja
gaikkodit din. Rohkadallet, de oažžubehtet! Átnot, de
oažžubehtet. Ohcet, de gávdnabehtet. Goalkkuhehket, de didjiide
rahppojuvvo uksa. Dasgo juohkehaš guhte átnu, oažžu, ja son
guhte ohcá, gávdná, ja guhte goalkkuha, sutnje rahppojuvvo uksa
. Lea go ba din gaskkas oktage gii attášii bárdnásis geađggi go son
sihtá sus láibbi, dahje attášii sutnje gearbmaša go son sihtá sus
guoli ? Go vel dii ge, geat lehpet bahát, áddebehtet addit buriid
attáldagaid mánáidasadet, ii go Áhččádet, guhte lea almmis, ollu
eanet attáše buriid attáldagaid sidjiide geat átnot sus. Buot maid
dii dáhttubehtet earáid dahkat alcceseattet, dahket dii ge sidjiide
. Dasgo nu lea láhka ja profehtat. Baskkes poarta Mannet sisa baskkes
poarttas! Dasgo dat poarta lea gallji ja dat geaidnu lea govdat mii
doalvu gáđohussii, ja olusat mannet dakko. Muhto dat poarta lea
baski ja dat geaidnu lea seaggi mii doalvu eallimii, ja hárvásat
gávdnet dan. Vearri profehtat Váruhehket vearri profehtain! Sii
bohtet din lusa sávzza hámis, muhto siskkáldasat sii leat nealgi
gumppet. Šattuin dii dovdabehtet sin. Sáhttá ba viidnemurjjiid gal
čoaggit bastilislánjáin dahje fiikkoniid gáskálasain ? Buorre muorra
šaddada buriid šattuid, ja heajos muorra šaddada heajos šattuid
. Buorre muorra ii sáhte šaddadit heajos šattuid ii ge heajos muorra
buriid šattuid. Juohke muorra mii ii šaddat buriid šattuid,
čuhppojuvvo eret ja bálkestuvvo dollii. Šattuin dii nappo
dovdabehtet sin. Ii juohkehaš guhte dadjá munnje: Hearrá, Hearrá!
beasa almmi riikii, muhto dohko beassá dat guhte dahká mu almmálaš
Áhči dáhtu. Olusat dadjet munnje dan beaivvi: Hearrá, Hearrá! Eat
go mii leat profehtastallan du nammii ja ádján olggos bahá vuoiŋŋaid
du nammii ja dahkan ollu fámolaš daguid du nammii ? Muhto dalle sii
ožžot mus dán vástádusa: Mun in leat goassege dovdan din. Gáidet
eret mu luhtte, dii verrošeaddjit! Veardádus guovtti huksejeaddji
birra Juohkehaš guhte gullá dáid mu sániid ja dahká daid mielde, lea
jierpmálaš olbmá láhkásaš guhte huksii viesus bávtti ala. Arvi
šoalai, jogat dulve ja biekkat bosso ja čuhce viesu njeaiga. Muhto
dat ii gahččan, dasgo dat lei huksejuvvon bávtti ala. Muhto
juohkehaš guhte gullá dáid mu sániid ii ge daga daid mielde, lea
jierpmehis olbmá láhkásaš guhte huksii viesus sáddo ala. Arvi
šoalai, jogat dulve ja biekkat bosso ja čuhce viesu njeaiga. Dalle
dat gahčai ja bieđganii visot. Go Jesus lei heaitán sárdnideames,
de olbmot hirpmástuvve su oahpaheamis, dasgo son oahpahii sin
isitvuođain ii ge nugo sin čálaoahppavaččat. Jesus buorida
spihtálačča Jesus njiejai váris, ja stuora olmmošjoavku čuovui su
. De bođii muhtun spihtálaš, luoitádii su ovdii ja dajai: " Hearrá
, jos don dáhtožat, de sáhtát buhtistit mu. "  Jesus geigii gieđas
, guoskkahii su ja celkkii: " Mun dáhtun, šatta buhtisin! "
Dakkaviđe olmmái buhtistuvvui spihtálvuođas. Jesus celkkii sutnje:
" Várut dadjamis maidege geasage dán birra! Muhto mana čájehit
iežat báhppii ja atte dan oaffara maid Movsses lea gohččon. Dat
lea olbmuide duođaštussan. " Jesus ja offiseara Kapernaumis Go
Jesus lei joavdamin Kapernaumii, de bođii muhtun offiseara su lusa
ja dáhtui sus veahki: " Hearrá, mu bálvaleaddji lea veallámin
lámisin ruovttus, ja sus leat garra bákčasat. "  Jesus celkkii: "
Mun boađán buoridit su. "  Muhto offiseara vástidii: " Hearrá, mun
in leat dohkálaš ahte don boađášit mu vissui. Muhto cealkke
dušše ovtta sáni, de mu bálvaleaddji dearvvašmuvvá. Dasgo mun
lean ieš gohčohallama vuloš, ja iežan vuolde gis leat soalddáhat
. Jos dajan nubbái: Mana! de son manná, ja nubbái: Boađe! de son
boahtá, ja bálvaleaddjásan: Daga dán! de son dahká dan. "  Jesus
ovddošii go gulai dán ja celkkii daidda geat ledje čuovvumin su: "
Duođaid, mun cealkkán didjiide: Dákkár nana oskku in leat gávdnan
velá Israelis ge. Mun cealkkán didjiide: Eatnagat bohtet nuortan ja
oarjin ja čohkkájit almmi riikka beavddis Abrahamain ja Issáhiin ja
Jáhkobiin. Muhto riikka árbbolaččat bálkestuvvojit olggobeallái
seavdnjadassii; doppe sii čirrot ja gižahit bániid. "  Jesus
celkkii offiserii: " Mana ruoktot! Šaddos nugo don oskot. "  Ja
bálvaleaddji dearvvašmuvai seammá bottus. Jesus buorida Biehtára
vuotnáma ja eará buhcciid Das maŋŋil Jesus bođii Biehtára geahčai
ja oinnii ahte Biehtára vuoni lei veallámin seaŋggas heajos buohccin
. Jesus guoskkahii su gieđa, ja dávda luittii su. Nisu lihkai bajás
ja bálvališgođii su. Go šattai eahket, de bukte su lusa olusiid
geain ledje bahá vuoiŋŋat. Son ájii vuoiŋŋaid olggos sániidisguin
ja buoridii buot buhcciid, vai ollašuvašii dat mii lea celkojuvvon
profehta Jesaja bokte: Son válddii eret min vigiid ja guttii min
buozalvasaid. Maid mearkkaša čuovvut Jesusa Go Jesus oinnii
olmmošjoavkku iežas birra, de gohčui doalvut iežas nuppi beallái
jávrri. Muhtun čálaoahppavaš bođii su lusa ja dajai: "
Oahpaheaddji, mun áiggun čuovvut du gosa ihkinassii manažat. "
Jesus vástidii sutnje: " Riebaniin leat biejut, ja almmi lottiin
leat beasit, muhto Olbmobártnis ii leat sadji gos vuoiŋŋastahtášii
oaivvis. "  Muhtun su máhttájeddjiin dajai sutnje: " Hearrá, suova
mu vuos mannat ruoktot hávdádit áhččán. "  Muhto Jesus celkkii
sutnje: " Čuovo mu, anne jábmit hávdádit jábmiideaset! "  Jesus
šiggu biekka Jesus loaiddastii dál fatnasii, ja su máhttájeaddjit
čuvvo su. De šattai garra riđđu jávrái, nu ahte fanas measta
jávkkai báruid sisa. Muhto Jesus ieš lei oađđimin. Dalle sii
rávke su ja dadje: " Hearrá, beastte min! Mii heavvanit! "  Son
cealká sidjiide: " Manne dii ballabehtet ? Dii uhcán oskkolaččat!
" De son čuožžilii ja šikkui biekka ja jávrri, ja šattai
vuodjagoalki. Olbmot ovddošedje ja jerre: " Gii son lea go sihke
biegga ja jávri jeagadit su. " Jesus ja bosttahuvvon olbmáguovttos Go
Jesus joavddai nuppi beallái jávrri Gadarena guvlui, de bohte su
ovddal guokte bosttahuvvon olbmá hávderokkiin. Soai leigga nu
váralaččat ahte ii oktage beassan dakko meattá geaidnoráigge. Soai
huikigođiiga: " Ipmila Bárdni, mii dus lea munnuin dahkamuššan ?
Leat go boahtán deike ovdal áiggi givssidit munno ? "  Veahá gaskka
das eret lei stuora spiidneeallu guohtumin. Bahá vuoiŋŋat ánuhedje
sus: " Jos áját min olggos, de bija min spiidneellui. "  Jesus
celkkii: " Mannet dohko! " ja dat manne olggos olbmáguoktás ja
spiinniid sisa. Dalle oppa eallu hurgalii báktedardda badjel vuolás
jávrái ja heavvanii. Spiidneguođoheaddjit viehkaledje báhtui, ja go
bohte gávpogii, de muitaledje buot, maiddái dan mii lei dáhpáhuvvan
bosttahuvvon olbmáide. Olles gávpot vulggii dál Jesusa ovddal, ja go
sii deive su, de ánuhedje su vuolgit eret sin guovllus. Jesus
buorida lámis olbmá Jesus manai fatnasii ja vulggii rastá jávrri
iežas gávpogii. Doppe sii bukte su lusa lámis olbmo gii lei
veallámin guoddinseaŋggas. Go Jesus oinnii sin oskku, de celkkii
lápmásii: " Bárdnán, leage dorvvolaš, du suttut leat dutnje
ándagassii addojuvvon. "  Muhtun čálaoahppavaččat jurddašedje
dalle: " Dát olmmái bilkida Ipmila. "  Muhto Jesus diđii maid sii
jurddašedje ja celkkii: " Manne dis leat diekkár bahás jurdagat din
váimmuin ? Goappá lea álkkit dadjat, jogo: Du suttut leat dutnje
ándagassii addojuvvon, dahje: Lihka bajás ja vázzil ? Muhto vai dii
dieđášeiddet ahte Olbmobártnis lea fápmu eatnama alde addit suttuid
ándagassii " - ja dál son sárdnu lámis olbmái: " Lihka bajás, váldde
seaŋggat ja mana ruoktot! "  Ja olmmái čuožžilii ja manai ruoktot
. Muhto olbmot ballagohte go oidne dán, ja sii máidno Ipmila gii lei
addán olbmuide dakkár fámu. Jesus rávká Matteusa máhttájeaddjin Go
Jesus vulggii eret das, de oinnii olbmá čohkkámin tuolloviesus; su
namma lei Matteus. Jesus celkkii sutnje: " Čuovo mu! " Ja son
čuožžilii ja čuovui su. Go Jesus lei guossin Matteusa geahčen,
de bohte ollu tuollárat ja suttolaččat ja čohkkájedje beavddis
Jesusiin ja su máhttájeddjiiguin. Farisealaččat oidne dán, ja sii
jerre su máhttájeddjiin: " Manne din oahpaheaddji borada
tuolláriiguin ja suttolaččaiguin ? "  Go Jesus gulai dan, de
celkkii: " Eai dearvvaš olbmot dárbbaš dálkkasteaddji, muhto
buohccit. Vulget ja ohppet maid dát mearkkaša: Váibmoláđisvuođa
mun dáhtun, in ge oaffariid, dasgo in leat boahtán rávkat
vanhurskásiid, muhto suttolaččaid. "  Gažaldat borakeahttáivuođa
birra De Johanasa máhttájeaddjit bohte Jesusa lusa ja jerre: " Mii ja
farisealaččat atnit borakeahttáivuođa, muhto manne du
máhttájeaddjit eai daga dan ? "  Jesus vástidii: " Sáhttet go
headjaguossit moraštit dan botta go irgi lea sin luhtte ? Muhto áigi
boahtá go irgi váldojuvvo sis eret, ja go dat dáhpáhuvvá, de sii
atnet borakeahttáivuođa. Ii oktage bija duohpakeahtes duogŋasa
boares biktasii. Dasgo dakkár duokŋas gaiku biktasa, ja ráigi
šaddá velá stuoribun. Ii ge leaikko varas viinni boares
náhkkeseahkaide. Dasgo dalle seahkat gaikánit, viidni heavvašuvvá
ja seahkat billašuvvet. Muhto varas viidni leikojuvvo ođđa
náhkkeseahkaide; dalle guktot leat áimmuin. "  Jairosa nieida ja
nisu gii guoskkahii Jesusa biktasa Dan botta go son ain lei sárdnumin
sidjiide, bođii synagoga ovddasčuožžu ja luoitádii su ovdii ja
dajai: " Mu nieida lea aiddo jápmán, muhto boađe bidjat gieđat su
ala, de son ealáska fas. "  Jesus čuožžilii ja vulggii su fárrui
oktan máhttájeddjiidisguin. Das lei muhtun nisu geas ledje leamaš
vardimat guoktenuppelohkái jagi. Son lahkanii Jesusa maŋil ja
guoskkahii su bivttasdiehpi, dasgo son jurddašii: " Jos mun dušše
beasašin guoskkahit su biktasa ge, de dearvvašmuvašin. "  Jesus
jorggihii, ja go son fuomášii su, de celkkii: " Nieidan, leage
dorvvolaš! Du osku lea beastán du. " Ja nisu dearvvašmuvai seammá
bottus. Go Jesus ollii synagoga ovddasčuožžu vissui ja oinnii
njurggonasčuojaheddjiid ja šlámaideaddji joavkku, de dajai: "
Mannet olggos! Nieida ii leat jápmán, son lea oađđimin. " Sii
boagustedje su. Go olmmošjoavku lei áddjon olggos, de Jesus manai
sisa ja válddii nieidda gihtii, ja nieida čuožžilii. Sáhka dán
birra viidánii miehtá dan guovllu. Jesus buorida guokte čalmmeheami
ja muhtun gielaheami Go Jesus vulggii doppe, de guokte čalmmeheami
čuovvuleigga su ja čuorvvuiga: " Dávveda bárdni, árpmit munno! "
Ja go Jesus bođii ruoktot, de čalmmeheamit manaiga sisa su lusa,
ja son jearai sudnos: " Oskubeahtti go ahte mun sáhtán dahkat dán ? "
Soai vástideigga: " Hearrá, de osko. "  De son guoskkahii sudno
čalmmiid ja celkkii: " Šaddos nu mo doai oskubeahtti. "  Ja sudno
čalmmit rahpasedje. Jesus gilddii sudno garrasit: " Alli almmut dán
geasage. "  Muhto soai manaiga olggos ja viiddideigga sága su birra
miehtá dan guovllu. Go olbmát leigga mannan, de buktojuvvui Jesusa
lusa gielahis olmmái geas lei bahá vuoigŋa. Jesus ájii olggos bahá
vuoiŋŋa, ja gielaheapmi hállagođii. Olbmot ovddošedje ja dadje:
" Ii oktage leat goassege oaidnán dákkáriid Israelis! "  Muhto
farisealaččat dadje: " Bahá vuoiŋŋaid oaivámučča vehkiin son
ádjá olggos bahá vuoiŋŋaid. " Ládju lea stuoris Jesus vádjolii dál
buot gávpogiin ja giliin. Son oahpahii sin synagogain, sárdnidii
evangeliuma riikka birra ja buoridii buot buozalvasaid ja vigiid. Go
son oinnii olmmošjoavkku, de árkkášii sin njuorrasit, dasgo sii
ledje goarránan ja bieđganan, dego sávzzat geahčči haga. Dalle
son celkkii máhttájeddjiidasas: " Ládju lea stuoris, muhto bargit
uhccán. Rohkadallet dan dihtii láju isida vuolggahit bargiid
lájuidasas. " Guoktenuppelohkái apoastala Son rávkkai lusas
guoktenuppelohkái máhttájeaddjis ja attii sidjiide fámu ráđđet
buhtismeahttun vuoiŋŋaid ja fámu ádjit olggos daid ja buoridit buot
buozalvasaid ja vigiid. Dát leat guoktenuppelohkái apoastala namat:
Vuosttažettiin Simmon, gii gohčoduvvui Biehtárin, de su viellja
Ándaras, Jáhkot, Sebedeusa bárdni, ja su viellja Johanas, Filip ja
Bartolomeus, Duomás ja tuollár Matteus, Jáhkot, Alfeusa bárdni, ja
Taddeus, Simmon Kananeus ja Judas Iskariot guhte behtii su
. Apoastalat vuolggahuvvojit Dán guoktenuppelohkása Jesus vuolggahii
ja rávvii sin: Allet mana báhkiniid guovlluide, allet ge mana
samarialaččaid gávpogiidda! Mannet baicca Israela álbmoga láhppon
sávzzaid lusa ja sárdnidehket: Almmiriika lea boahtán lahka!
Buoridehket buhcciid, bajásčuoččáldahttet jábmiid, buhtistehket
spihtálaččaid ja ádjet olggos bahá vuoiŋŋaid. Dii lehpet ožžon
dan nuvttá, de addet dan nuvttá! Allet váldde ruđaid mielddádet
boahkániin, allet golli, allet silbba dahje veaikki. Allet ge
váldde lávkka mielddádet mátkái, allet guokte gávtti, allet
gápmagiid dahje soappi ge. Dasgo bargi ánssáša biepmus. Go
boahtibehtet gávpogii dahje gillái, de gávnnahehket gii lea dohkálaš
váldit din vuostái, ja orrot su luhtte dassážii go vuolgibehtet fas
. Ja go boahtibehtet vissui, de dearvvahehket dan ráfiin. Jos viessu
lea dohkálaš, de ráfi orru dan badjel, muhto jos viessu ii leat
dohkálaš, de máhccos ráfi didjiide fas. Jos muhtumat eai dáhto
váldit din vuostái eai ge gullat din sániid, de guđđet dan viesu ja
gávpoga ja savdnjilehket sádduid julggiineattet. Duođaid, mun
cealkkán didjiide: Sodoma ja Gomorra eatnamii geavvá geahppaseabbot
duopmobeaivvi go dan gávpogii. Vuolggahussárdni Mun vuolggahan din
dego sávzzaid gumppiid gaskii. Lehket dan dihtii gávvilat dego
gearbmašat ja vigiheamit dego duvvát! Váruhehket olbmuin! Dasgo sii
addet din duopmostuoluide ja spihččejit din synagogaineaset, ja dii
dolvojuvvobehtet eananhearráid ja gonagasaid ovdii mu dihtii, vai
duođaštehpet sidjiide ja báhkiniidda. Muhto go sii addet din
eiseválddiide, de allet bala mo sárdnubehtet dahje maid dadjabehtet,
dasgo dat mii lea dárbbašlaš dadjat, addojuvvo didjiide dammanaga
bottus. Ehpet dii leat ieža sárdnumin, muhto Áhčádet Vuoigŋa
sárdnu din bokte. Viellja beahttá vieljas jápmimii, ja áhčči mánás
; ja mánát čuožžilit vánhemiiddiset vuostái ja goddet sin. Ja
buohkat vašuhit din mu nama dihtii. Muhto dat gii bissu oskkáldassan
loahpa rádjái, bestojuvvo. Muhto go sii doarrádallet din nuppi
gávpogis, de báhtarehket nuppi gávpogii! Duođaid, mun cealkkán
didjiide: Dii ehpet joavdda buot Israela gávpogiidda ovdal go
Olbmobárdni boahtá. Máhttájeaddji ii leat stuorit go oahpaheaddjis,
ii ge bálvaleaddji stuorit go hearrás. Máhttájeaddji galgá leat
duhtavaš jos sutnje geavvá nugo su oahpaheaddjái, ja bálvaleaddji
galgá leat duhtavaš jos oažžu seammá dili go hearrás. Jos dáluisit
lea gohčoduvvon Beelsebulan, sáhttet go su dáluolbmot vuordit maidge
buorebu ? Allet bala sis! Dasgo ii mihkkege leat gokčojuvvon mii ii
almmustahttojuvvo, ii ge mihkkege čihkkojuvvon mii ii boađe
albmosii. Dan maid mun sártnun didjiide seavdnjadasas, sárdnot dan
čuovgadin; dat mii savkaluvvo didjiide bealljái, čurvot dan
dáhkiid alde. Allet bala sis geat goddet rupmaša, muhto eai sáhte
goddit sielu. Ballet baicca sus gii sáhttá heavahit sihke sielu ja
rupmaša helvehii. Eai go guokte cizáža vuvdojuvvo ovtta skillegii ?
Muhto ii oktage dain gahča eatnamii almmá Áhčádet dieđekeahttá. Ja
dis leat velá buot oaivvi vuoktačalmmit ge lohkkojuvvon. Allet dan
dihtii bala! Dii han lehpet eanet veara go ollu cizážat. Guhte
dovddasta mu olbmuid ovddas, su mun ge dovddan Áhččán ovddas guhte
lea almmis. Muhto guhte biehttala mu olbmuid ovddas, su mun ge
biehttalan Áhččán ovddas guhte lea almmis. Allet gátte ahte mun
lean boahtán buktit ráfi eatnama ala. In leat boahtán buktit ráfi,
muhto miehki. Mun lean boahtán bidjat soahpameahttunvuođa bártni ja
áhčis gaskii, nieidda ja eatnis gaskii, manji ja vuotnáma gaskii,
ja dáluolbmot šaddet isida vašálažžan. Dat guhte ráhkista áhčis
dahje eatnis eanebut go mu, ii dohkke munnje. Dat guhte ráhkista
bártnis dahje nieiddas eanebut go mu, ii dohkke munnje. Ja dat guhte
ii váldde ruossas ja čuovo mu, ii dohkke munnje. Dat guhte lea
gádjon heakkas, massá dan. Muhto dat guhte lea massán heakkas mu
dihtii, gádju dan! Dat guhte váldá din vuostái, váldá mu vuostái;
ja dat guhte váldá mu vuostái, váldá vuostái su guhte lea vuolggahan
mu. Dat guhte váldá profehta vuostái, danne go son lea profehta,
oažžu profehta bálkká, ja dat guhte váldá vuostái vanhurskkis olbmá
, danne go son lea vanhurskkis, oažžu vanhurskása bálkká. Ja dat
guhte addá geasage dáin uhcahaččain dušše guvssi dievva ge galbma
čázi, danne go son lea máhttájeaddji, duođaid, mun cealkkán
didjiide: Son ii eisege masse bálkkás. Gásttašeaddji Johanasa
gažaldat Jesusii Go Jesus lei geargan rávvemis guoktenuppelohkái
máhttájeaddjis, de vulggii doppe oahpahit ja sárdnidit biras
gávpogiin. Go Johanas gulai giddagasas maid Kristus dagai, de son
vuolggahii muhtumiid máhttájeddjiinis jearratsus: " Leat go don dat
guhte galgá boahtit, vai galgat go mii vuordit muhtun eará ? "  Jesus
vástidii: " Mannet muitalit Johanassii maid gullabehtet ja
oaidnibehtet. Čalmmeheamit oidnet, lápmásat vázzet, spihtálaččat
buhtistuvvojit ja bealjeheamit gullet, jábmit
bajásčuoččáldahttojuvvojit ja evangelium sárdniduvvo váivvážiidda
; ja ávdugas lea dat guhte mus ii vearrán. " Jesus duođašta
gásttašeaddji Johanasa birra Go sii ledje mannan, de Jesus
sárdnidišgođii olbmuide Johanasa birra: " Manne dii manaidet
meahccái ? Oaidnit skáhčira sojadeamen biekkas ? Ehpet! Manne
manaidet dohko ? Oaidnit čábbát gárvodan olbmá ? Sii guđet gárvodit
čáppa biktasiid, leat gonagasaid šloahtain. Manne de manaidet
dohko ? Oaidnit profehta ? Áibbas riekta, ja mun cealkkán didjiide:
Eanet go profehta! Son lea dat gean birra lea čállojuvvon: Geahča
, mun vuolggahan áirasan du ovddabeale, son ráhkada dutnje geainnu
. Duođaid, mun cealkkán didjiide: Sin gaskkas geat leat riegádan
nissonis, ii leat almmustuvvan oktage stuorit go gásttašeaddji
Johanas, muhto vel uhcimus ge almmi riikkas lea stuorit go son
. Gásttašeaddji Johanasa beivviid rájes gitta dássážii leat olbmot
bahkken veagal almmi riikii, ja sii geat bahkkejit dohko, gaikot dan
alcceseaset. Dasgo buot profehtat ja láhka leat einnostan Ipmila
riikka gitta Johanasa rádjái. Jos oskkožehpet dan: Son lea Elia gii
galggai boahtit. Geas ležžet bealjit, son gullos! Muhto mainna
mun veardidan dán sohkagotti ? Dat lea mánáid láhkásaš geat
čohkkájit šiljus ja čurvot guhtet guimmiidasaset: Mii
čuojaheimmet didjiide njurggonasa, ehpet ge dii gárron dánsut. Mii
lávlluimet morašlávlagiid, ehpet ge dii gárron luoibmat. Dasgo
Johanas bođii; ii son bora ii ge juga, ja olbmot dadjet: Sus lea
bahá vuoigŋa. Olbmobárdni bođii; son sihke borrá ja juhká, ja
olbmot dadjet: Gehččet, man vuovdás ja viidnejuhkkis olmmái,
tuolláriid ja suttolaččaid ustit! - Muhto Viisodaga dagut
duođaštit viisodaga. "  Vuoi-čuorvasat Galilea gávpogiid badjel
Dalle Jesus moaitigođii daid gávpogiid gos son lei dahkan eanaš
fámolaš daguidis, danne go sii eai lean dahkan jorgalusa: " Vuoi du
, Korasin! Vuoi du, Betsaida! Jos dat oavdudagut mat leat
dahkkojuvvon dudno guovllus, livčče dáhpáhuvvan Tyrosis dahje
Sidonis, de dat livččiiga áigá juo dahkan jorgalusa ja gárvodan
seahkaid ja gunaid. Mun cealkkán dudnuide: Tyrosii ja Sidonii geavvá
geahppaseabbot duopmobeaivvi go dudnuide. Ja don, Kapernaum, guhte
dáhtošit bajiduvvot gitta almmi rádjái, don norddastuvvot vuolás
jábmiid riikii! Jos dat oavdudagut mat leat dahkkon du luhtte,
livčče dahkkon Sodomas, de dat livččii bisson gitta dán beaivvi
rádjái. Mun cealkkán: Sodoma eatnamii geavvá geahppaseabbot
duopmobeaivvi go dutnje. " Jesusa ávvučuorvasat Dan áiggi Jesus
sárdnugođii ja celkkii: " Áhččán, mun rámidan du, almmi ja
eatnama Hearrá, danne go leat čiehkan dán viisáin ja oahppan olbmuin
, muhto leat almmustahttán dan uhcahaččaide. Duođaid, Áhččán,
nu lei du buorre dáhttu. Buot lea Áhččán oskkildan munnje. Ii
oktage dovdda Bártni earet go Áhčči; ii ge oktage dovdda Áhči
earet go Bárdni ja son geasa Bárdni dáhttu almmustahttit dan. Bohtet
mu lusa, buohkat geat rahčabehtet ja guoddibehtet lossa nođiid, de
attán didjiide vuoiŋŋadusa. Váldet mu geassá badjelasadet ja ohppet
mus, dasgo mun lean gierdavaš ja vuollegaš váimmus, dalle
gávdnabehtet vuoiŋŋadusa sieluidasadet. Dasgo mu geasis lea buorre
, ja mu noađđi lea geahpas. " Jesus ja sábbát Dan áiggi Jesus lei
oktii vázzimin gordnebealdduid čađa sábbáhin. Su máhttájeaddjit
ledje nelgon ja čoaggigohte gordneoivviid ja borre. Farisealaččat
oidne dán ja dadje sutnje: " Geahča! Du máhttájeaddjit dahket dan
mii ii leat lobálaš sábbáhin! "  Muhto son vástidii: " Ehpet go dii
leat lohkan maid Dávvet dagai go son ja su olbmát ledje nealgumin ?
Son manai Ipmila vissui ja borai oaffarláibbiid maid sus ii lean lohpi
borrat ii ge su olbmáin, muhto duššefal báhpain. Dahje ehpet go
leat lohkan lágas ahte báhpat juohke sábbáha barget tempelis ja nu
rihkkot lága, ja dattege leat sivaheamit ? Mun cealkkán: Dá lea dat
mii lea stuorit go tempel. Jos dii livččiidet ádden maid dát sátni
mearkkaša: Váibmoláđisvuođa mun dáhtun, in ge oaffara, de ehpet
livčče dubmen sivahemiid. Dasgo Olbmobárdni lea sábbáha hearrá. "
De Jesus vulggii das ja bođii sin synagogii. Doppe lei olmmái geas
lei ástan giehta. Vai farisealaččat sáhtášedje váidit Jesusa, sii
jerre sus: " Lea go sábbáhin lohpi buoridit ? "  Son vástidii: "
Guhtemuš dis, geas lea okta sávza, ii dohppeše dan ja geasáše dan
bajás, jos dat gahčašii roggái sábbáhin ? Man ollu eanet veara lea
olmmoš go sávza! Danne lea lohpi dahkat buriid sábbáhin. "  Ja son
celkkii olbmái: " Geige gieđat! " Son geigii dan, ja giehta
šattai seammá dearvvašin go nubbi ge. Muhto farisealaččat manne
olggos ja lihtodišgohte Jesusa vuostái mo sii sáhtášedje goddit su
. Jesus sárdnida ja buorida Go Jesus oaččui diehtit dan, de vulggii
doppe eret. Stuora olmmošjoavkkut čuvvo su, ja son buoridii sin
buohkaid. Muhto son gilddii sin garrasit muitaleames geasage iežas
birra, vai ollašuvašii dat mii lea celkojuvvon profehta Jesaja
bokte: Geahča, dát lea mu bálvaleaddji gean mun lean válljen; su
mun ráhkistan, ja son illudahttá mu sielu. Mun bijan Vuoigŋan su
ala, ja son gulaha álbmogiidda vuoigatvuođa. Ii son bealkke ii ge
čuorvvo, ii ge oktage gula su jiena gáhtaid alde. Doddjon skáhčira
son ii cuvke, suovasteaddji veaikka son ii jáddat, dassá go son
ollašuhttá vuoigatvuođa vuoitun. Ja su namma addá álbmogiidda
doaivvu. Jesus lea gievrrat go Sáhtán ja bahá vuoiŋŋat Dasto sii
dolvo Jesusa lusa muhtun čalmmehis ja gielahis olbmá geas lei bahá
vuoigŋa. Jesus buoridii su, nu ahte olmmái sihke hálai ja oinnii
. Ja buot olbmot imaštalle sakka ja jerre: " Leažžá go son Dávveda
Bárdni ? "  Muhto go farisealaččat gulle dan, de sii dadje: "
Beelsebula iežas, bahá vuoiŋŋaid oaivámučča fámuin son ádjá
olggos bahá vuoiŋŋaid. "  Muhto Jesus diđii sin jurdagiid, ja
celkkii sidjiide: " Juohke riika mii lea soahpameahttun iežainis,
duššaduvvo, ii ge oktage gávpot dahje ruoktu mii lea soahpameahttun
iežainis, sáhte bissut. Jos dál Sáhtán ádjá olggos Sáhtána, de son
lea soahpameahttun iežainis. Mo sáhttá su riika dalle bissut ? Jos
mun áján olggos bahá vuoiŋŋaid Beelsebula fámuin, gean fámuin din
iežadet oahppit ádjet olggos daid ? Dan dihtii sii šaddet din
duopmárin. Muhto jos mun áján olggos bahá vuoiŋŋaid Ipmila
Vuoiŋŋa fámuin, dalle han Ipmila riika lea boahtán din lusa. Dahje
mo sáhttá oktage mannat gievrras olbmá dállui ja rievidit su
opmodagaid, ovdal go son vuos čatná su ? De son easkka sáhttá
stajidit su viesu. Dat guhte ii leat mu beale, lea mu vuostái; dat
guhte ii čohkke muinna, biđge. Danne mun cealkkán didjiide: Buot
suddu ja bilkádus addojuvvo olbmuide ándagassii, muhto bilkádus
Vuoiŋŋa vuostái ii addojuvvo ándagassii. Guhte sárdnu Olbmobártni
vuostái, sutnje addojuvvo ándagassii. Muhto dat guhte sárdnu Bassi
Vuoiŋŋa vuostái, sutnje ii addojuvvo ándagassii, ii dálá máilmmis
ii ge boahtti máilmmis ge. Muorra ja dan šattut Jos muorra lea
buorre, de dan šattut ge leat buorit, muhto jos muorra lea headju,
de dan šattut ge leat heajut. Muora dovdá dan šattuin. Dii
gearpmaščivggat! Mo dii geat lehpet bahát sáhttibehtet dadjat
maidege buriid ? Dasgo mas váibmu lea dievva, dan han njálbmi sárdnu
. Buorre olmmoš buktá buriid buorrevuođa rájustis, ja bahás olmmoš
buktá baháid bahávuođa rájustis. Mun cealkkán didjiide: Juohke
duššálaš sáni ovddas maid olbmot dadjet, fertejit sii vástidit
duopmobeaivvi. Dasgo sániidat mielde don dahkkojuvvot friddjan, ja
sániidat mielde dubmejuvvot. " Jona mearka Muhtun čálaoahppavaččat
ja farisealaččat sárdnugohte Jesusii: " Oahpaheaddji, mii
hálidivččiimet oaidnit du dahkamin oavdumearkka. "  Muhto son
vástidii: " Bahás ja oskkáldasmeahttun sohkabuolva gáibida mearkkaid
, muhto dat ii oaččo eará mearkka go profehta Jona mearkka. Dasgo
nugo Jona lei golbma beaivvi ja golbma ija stuora guoli čoavjjis, nu
Olbmobárdni ge galgá leat golbma beaivvi ja golbma ija eatnama ozas
. Ninive olbmot bajásčuožžilit duopmobeaivvi oktan dán sohkabuolvva
olbmuiguin ja váidalit sin. Dasgo Jona sárdnidettiin sii dahke
jorgalusa, muhto dás lea eanet go Jona! Duopmobeaivvi lullieatnama
dronnet bajásčuoččáldahttojuvvo oktan dán sohkabuolvva olbmuiguin
ja váidala sin. Dasgo son bođii gitta eatnama geažis guldalit
Salomo viissisvuođa, muhto dás lea eanet go Salomo! Bahá vuoigŋa
máhccá Go buhtismeahttun vuoigŋa manná olggos olbmos, de dat vádjola
ávdin duoddariid badjel ohcamin vuoiŋŋastanbáikki, muhto ii gávnna
. De dat dadjá: Mun áiggun máhccat vissosan man guđđen. Dat boahtá
dohko ja gávdná dan guorusin, suohpalastojuvvon ja čiŋahuvvon
. Dalle dat viežžá čieža eará vuoiŋŋa vel, bahábuid go son ieš
, ja sii fárrejit sisa ja ássagohtet doppe. Ja dan olbmo dilli šaddá
vearrábun go ovddit dilli. Nu geavvá dáinna bahás sohkabuolvvain ge
. "  Jesusa duohta fuolkkit Go Jesus lei ain sárdnumin olbmuide, de
su eadni ja su vieljat bohte. Sii ledje čuožžumin olggobealde ja
hálidedje háleštit suinna. De muhtun dajai sutnje: " Du eadni ja du
vieljat leat olggobealde jearaheamen du. "  Muhto Jesus vástidii: "
Gii lea mu eadni, ja geat leat mu vieljat ? "  Ja son čujuhii
gieđain máhttájeddjiidasas ja celkkii: " Gehččet, dá leat mu
eadni ja mu vieljat. Dasgo juohkehaš gii dahká mu almmálaš Áhči
dáhtu, lea mu viellja ja oabbá ja eadni. " Veardádus gilvi birra
Seammá beaivvi Jesus manai olggos ja čohkánii jávregáddái. Su birra
čoahkkanedje nu ollu olbmot ahte son fertii mannat fatnasii. Son
čohkkái das, ja olbmot čužžo jávregáttis. Ja son sárdnidii
sidjiide ollu veardádusaiguin ja celkkii: " Gilvi vulggii gilvit. Ja
gilvvedettiin gahčče muhtun čalmmit geaidnogurrii, ja lottit bohte
ja borre daid. Muhtun čalmmit gahčče geađgás eatnamii gos ii lean
ollu muolda, ja dat ihte johtilit, dasgo eanan lei asehaš. Muhto
go beaivváš badjánii, de dat bulle ja goldne go dain ii lean ruohtas
. Muhtun čalmmit gahčče bastilislánjáid gaskii, ja bastilislánját
šadde ja hávkadedje daid. Muhto muhtun čalmmit gahčče šattolaš
eatnamii ja šaddadedje šattuid: muhtumat šaddadedje
čuođigeardásaččat, muhtumat guhttalotgeardásaččat ja muhtumat
golbmalotgeardásaččat. Geas ležžet bealjit, son gullos! "
Máhttájeaddjit bohte su lusa ja jerre: " Manne don sártnut sidjiide
veardádusaiguin ? "  Son vástidii: " Didjiide lea addojuvvon dovdat
almmi riikka čiegusvuođaid, muhto sidjiide ii leat addojuvvon
. Dasgo sutnje geas lea, addojuvvo, ja son oažžu valljugasat
. Muhto geas ii leat, sus váldojuvvo eret vel dat ge mii sus lea
. Danne mun sárdnidan sidjiide veardádusaiguin. Dasgo
oainnedettiineaset sii eai oainne, ja guladettiineaset sii eai gula
eai ge ádde. Dáinna lágiin sii dál ollašuhttet dán Jesaja einnostusa
: Guladettiineattet dii gullabehtet ehpet ge ádde,
oainnedettiineattet dii oaidnibehtet ehpet ge fuobmá. Dasgo dán
álbmoga váibmu lea buoššuduvvon, illá sii gullet beljiiguin, ja
čalmmiideaset sii leat čárven, amaset sin čalmmit oaidnit, sin
bealjit gullat, sin váibmu áddet, nu ahte eai jorgalivčče vai mun
beasašin buoridit sin. Muhto ávdugasat din čalmmit mat oidnet ja
din bealjit mat gullet. Duođaid, mun cealkkán didjiide: Ollu
profehtat ja vanhurskásat leat áibbašan oaidnit dan maid dii
oaidnibehtet, eai ge beassan oaidnit dan, ja gullat dan maid dii
gullabehtet, eai ge beassan gullat dan. Jesus čilge veardádusa
gilvi birra Gullet dál, maid veardádus gilvi birra mearkkaša: Álo
go muhtun gullá sáni riikka birra ii ge ádde dan, de bahákas boahtá
ja dohppe dan mii lea gilvojuvvon su váibmui. Dát lea dat mii
gilvojuvvui geaidnogurrii. Dat mii gilvojuvvui geađgás eatnamii,
lea son gii vuostáiváldá sáni iluin go gullá dan. Muhto sus ii leat
ruohtas ja son bissu dušše muhtun áiggi. Go dasto áŧestus ja
doarrádallojupmi boahtá sáni dihtii, de son hilgáda dallánaga. Dat
mii gilvojuvvui bastilislánjáid gaskii, lea son gii gullá sáni,
muhto dálá máilmmi váivvit ja riggodaga fillehus hávkada sáni, nu
ahte dat ii šaddat šattuid. Muhto dat mii gilvojuvvui šattolaš
eatnamii, lea son gii gullá sáni ja ádde dan ja šaddada šattuid:
čuođigeardásaččat, guhttalotgeardásaččat dahje
golbmalotgeardásaččat. " Veardádus árvvohis rásiid birra Son
muitalii sidjiide nuppi veardádusa ja celkkii: " Almmiriika lea olbmá
láhkásaš gii lei gilván buriid nisuid beldosis. Ja buohkaid
oađedettiin bođii su vašálaš ja gilvvii árvvohis rásiid nisuid
gaskii ja manai eret. Go gortnit šaddagohte ja bidjagohte gihpuid,
de ihte maiddái árvvohis rásit ge. Bálvaleaddjit manne dalle
isideaset lusa ja jerre: Hearrá! It go lean gilván buriid nisuid
beldosat ? Gos bohtet árvvohis rásit ? Son vástidii: Vašálaš lea
dahkan dan. De bálvaleaddjit jerre sus: Dáhtut go ahte mii gaikut
daid eret ? Son vástidii: In dáhto, amadet gaikut nisuid bajás oktan
árvvohis rásiiguin. Diktet goappašagaid šaddat bálddalagaid gitta
láddjenáigái. Go láddjenáigi boahtá, de mun cealkkán ládjobargiide:
Čohkkejehket vuos árvvohis rásiid ja čatnet gihppun boaldima várás,
muhto čohkkejehket nisuid mu láhtui. " Veardádus sennetsiepmana ja
suvrradáiggi birra Son muitalii sidjiide maiddái dán veardádusa: "
Almmiriika lea sennetsiepmana láhkásaš man olmmái gilvvii beldosis
. Dat lea uhcit go buot eará siepmanat; muhto go dat šaddá ja
stuorru, de šaddá stuoribun go eará gilvvašattut ja šaddá stuora
muorran, nu ahte almmi lottit bohtet ja ráhkadit besiid dan ovssiide
. "  Son muitalii sidjiide dán veardádusa vel: " Almmiriika lea
suvrradáiggi láhkásaš man nisu soatká golmma mihtu jáffuid sisa, ja
de suvru buot. "  Buot dáid Jesus sártnui olbmuide veardádusaiguin;
almmá veardádusaid haga son ii oppa sárdnon ge sidjiide maidege. Nu
ollašuvai dat mii lea celkojuvon profehta bokte: Mun raban njálbmán
ja sártnun veardádusaiguin; mun almmuhan dan mii lea leamaš
čihkosis máilmmi sivdnideami rájes. Jesus čilge veardádusa árvvohis
rásiid birra Dasto Jesus guđii olmmošjoavkkuid ja máhcai vissui. Ja
su máhttájeaddjit bohte su lusa ja dadje: " Čilge midjiide
veardádusa bealddu árvvohis rásiid birra! "  Son vástidii: " Dat gii
gilvá buriid gilvagiid, lea Olbmobárdni. Bealdu lea máilbmi. Buorit
gilvagat leat riikka mánát, muhto árvvohis rásit leat bahákasa mánát
. Vašálaš gii gilvvii árvvohis rásiid, lea beargalat. Gordneládju
lea dálá máilmmi loahppa, ja ládjobargit leat eŋgelat. Nugo
árvvohis rásit čohkkejuvvojit ja boldojit dolas, nu geavvá dálá
máilmmi loahpas ge: Olbmobárdni vuolggaha eŋgeliiddis, ja sii
čohkkejit ja dolvot eret su riikkas buot daid guđet vearránahttet ja
dahket vearrivuođaid, ja bálkestit sin dollaoapmanii; doppe sii
čirrot ja gižahit bániid. Muhto vanhurskásat báitet dego beaivváš
Áhčiset riikkas. Geas ležžet bealjit, son gullos! Veardádus
dávvira, bearrala ja guollenuohti birra Almmiriika lea dávvira
láhkásaš mii lei čihkkojuvvon beldui. Olmmái gávdná dan, čiehká
dan fas, ja ilustis son vuovdá buot opmodagas ja oastá bealddu
. Almmiriika lea maiddái gávpeolbmá láhkásaš gii lea ohcamin čáppa
bearraliid. Go son gávdná divrras bearrala, de vuovdá buot opmodagas
ja oastá dan. Almmiriika lea maiddái nuohti láhkásaš mii suhppejuvvo
jávrái ja bivdá juohke lágán guliid. Go dat lea dievva, de bivdit
gesset dan gáddái. Sii čohkánaddet ja čohkkejit buriid guliid
lihtiide, muhto bálkestit eret fuones guliid. Nu geavvá dálá máilmmi
loahpas ge: Eŋgelat vulget olggos ja rátket baháid vanhurskásiin ja
bálkestit sin dollaoapmanii; doppe sii čirrot ja gižahit bániid
. Lehpet go ádden buot dán ? " Sii vástidedje: " De leat. "  Dalle
son celkkii sidjiide: " Danne lea juohke čálaoahppavaš gii lea
šaddan almmi riikka máhttájeaddjin, dáluisida láhkásaš guhte buktá
ovdan rájustis sihke ođđa ja boares vuorkkáid. " Jesus ii
váldojuvvo vuostái ruovttugávpogisttis Go Jesus lei geargan
muitaleames dáid veardádusaid, de vulggii doppe ja bođii
ruovttugávpogasas. Son oahpahii olbmuid sin synagogas, nu ahte sii
hirpmástuvve ja jerre: " Gos son lea ožžon dán viisodaga ja fámu
dahkat dákkár oavdudaguid ? Ii go son leat dat dimbbarolbmá bárdni ?
Ii go su eatni namma leat Márjá, ja su vieljaid namat Jáhkot,
Jovsset, Simmon ja Judas ? Eai go buot su oappát ása dáppe min
searvvis ? Gos ba son lea ožžon buot dán ? "  Ja sii vearránedje sus
eai ge dáhtton maidege dahkamušaid suinna. Muhto Jesus celkkii
sidjiide: " Ii profehta badjelgehččojuvvo eará báikkis go iežas
ruovttugávpogis ja ruovttus. "  Ja sin eahpeoskku dihtii son ii
dahkan doppe eatnat oavdudaguid. Gásttašeaddji Johanas steavliduvvo
Dan áiggi eananhearrá Herodes gulai sága Jesusa birra. Son dajai
bálvaleddjiidasas: " Dat lea gásttašeaddji Johanas. Son lea
bajásčuoččáldahttojuvvon jábmiid luhtte; danne sus leat dakkár
fámut. "  Dasgo Herodes lei váldán Johanasa gitta, čatnan su ja
bidjan su giddagassii Herodiasa, vieljas Filipa áhká, dihtii. Dasgo
Johanas lei cealkán Herodesii: " Ii dus leat lohpi váldit su alccesat
áhkkán. "  Herodes livččii hálidan goddit su, muhto son balai
olbmuin, geat atne Johanasa profehtan. Muhto go Herodes lei
doallamin riegádanbeaivvis, de Herodiasa nieida dánssui gussiid
ovddas. Herodes liikui dasa nu bures ahte vuordnumiin lohpidii sutnje
maid ihkinassii son dáhtoš. Dalle eadni hálahii nieiddas dadjat: "
Atte munnje gásttašeaddji Johanasa oaivvi gári siste. "  Gonagas
šattai fuones millii, muhto vuordnumis ja gussiid dihtii son gohčui
addit niidii dan, ja son bijai sáni giddagassii ja gohčui steavlidit
Johanasa. Oaivi buktojuvvui sisa gári siste ja addojuvvui niidii gii
dasto attii dan eadnásis. Muhto su máhttájeaddjit bohte viežžat
liikka ja hávdádedje dan ja de sii manne ja muitaledje buot Jesusii
. Jesus galleha vihtta duhát olbmá Go Jesus gulai dán, de son vulggii
eret fatnasiin muhtun oktonas báikái, gos sáhtii leat okto. Muhto
olbmot gulle dan, ja olusat vulge gávpogiin ja bohte vácci su maŋis
. Go Jesus dál manai gáddái, de oinnii stuora olmmošjoavkku. Son
árkkášii sin njuorrasit ja buoridii buot buhcciid. Muhto go šattai
eahket, de máhttájeaddjit bohte su lusa ja dadje: " Dát báiki lea
ávdin, ja lea juo maŋŋit. Vuolggat olbmuid dáppe eret vai besset
mannat giliide oastit alcceseaset borramuša. Muhto Jesus vástidii
sidjiide: " Eai sii dárbbaš vuolgit dáppe. Addet dii sidjiide
borramuša! "  Sii dadje sutnje: " Mis leat dušše vihtta láibbi ja
guokte guoli dás. "  Son celkkii: " Buktet daid munnje! "  De
gohčui olbmuid čohkánit rássegieddái, válddii dan vihtta láibbi ja
guokte guoli, geahčai almmi guvlui ja rohkadalai giittusrohkosa
. Son doadjalii láibbiid ja attii máhttájeddjiide, ja máhttájeaddjit
juogadedje daid olbmuide. Ja buohkat boradedje ja gallánedje
. Maŋŋil čohkkejuvvojedje báhcán bihtát ja dat devde
guoktenuppelohkái veaddelihti. Birrasiid vihttaduhát olbmá ledje
boradan das, earet nissoniid ja mánáid. Jesus vázzá čázi alde
Dakkaviđe dán maŋŋil son gohčui máhttájeddjiidis mannat fatnasii
ja vuolgit ovddas nuppi beallái, dan botta go ieš vuolggahii eret
olmmošjoavkkuid. Go son lei dahkan dán, de manai sierranassii
várrái rohkadallat. Go šattai eahket, de son lei doppe okto. Fanas
lei juo guhkkin eret gáttis, ja dat ražai garrasit báruid vuostái,
dasgo lei vuostebiegga. Muhto njealját idjagohcinvuorus son bođii
vácci jávrri alde sin lusa. Go máhttájeaddjit oidne su vázzimin
jávrri alde, de suorganedje ja dadje: " Diet lea gobmi! " ja sii
huike balus. Muhto dan seammás Jesus sártnui sidjiide: " Lehket
roahkkadat, mun dat lean. Allet bala! "  De Biehtár dajai sutnje:
" Hearrá, jos dat leaččat don, de gohčo mu boahtit lusat jávrri
ala. "  Jesus celkkii: " Boađe! " Biehtár loaiddastii eret
fatnasis ja váccii jávrri alde Jesusa lusa. Muhto go son fuomášii
man garas biegga lei, de ballái, ja son vuodjugođii ja čurvii: "
Hearrá, beastte mu! "  Dan seammás Jesus geigii gieđas, dohppii su
ja celkkii: " Man uhccán osku dus lea! Manne eahpidit ? "  Go soai
loaiddasteigga fatnasii, de biegga ložžii. Muhto sii geat ledje
fatnasis, luoitádedje su ovdii ja dadje: " Don leat duođaid Ipmila
Bárdni! " Jesus buorida buhcciid Gennesareta guovllus Go sii ledje
ollen jávrri rastá, de láddejedje Gennesaretii. Doppe olbmot
dovdájedje su ja dieđihedje dan miehtá guovllu, ja sii bukte su lusa
buot buhcciid. Sii ánuhedje sus beassat dušše guoskkahit su
bivttasdiehpi, ja buohkat geat dahke dan, dearvvašmahttojuvvojedje
. Olbmuid vierut ja Ipmila báhkkomat De bohte farisealaččat ja
čálaoahppavaččat Jerusalemis Jesusa lusa ja jerre: " Manne du
máhttájeaddjit rihkkot máddariid árbevieruid ? Sii eai basa
gieđaideaset ovdal go boradit. "  Son vástidii: " Naba dii, manne
dii ieža rihkkubehtet Ipmila báhkkomiid ja čuovvubehtet iežadet
árbevieruid ? Dasgo Ipmil lea cealkán: Don galggat gudnejahttit
áhčát ja eatnát, ja: Dat guhte garuha áhčis dahje eatnis, galgá
jápmit. Muhto dii oahpahehpet ná: Jos guhtege dadjá áhččásis dahje
eadnásis: Dan maid don galggašit oažžut mus veahkkin, lean
lohpidan oaffarin tempelii, de son ii dárbbaš gudnejahttit áhčis
dahje eatnis. Nu dii lehpet dahkan Ipmila sáni duššin
árbevieruideattet dihtii. Dii guoktilaččat! Jesaja einnostii
riekta din birra go celkkii: Dát álbmot gudnejahttá mu baksamiiguin,
muhto sin váibmu lea guhkkin mus eret. Duššás sii bálvalit mu,
dasgo dat maid sii oahpahit, leat olbmuid árbevierut. "  Son gohčui
olmmošjoavkku lusas ja celkkii: " Guldalehket mu ja áddejehket: Dat
mii boahtá njálmmi sisa, ii daga olbmo buhtismeahttumin. Muhto dat
mii manná olggos njálmmis, dahká olbmo buhtismeahttumin. "  De
máhttájeaddjit manne su lusa ja dadje: " Dieđát go ahte
farisealaččat vearránedje go gulle dán ? "  Son vástidii: " Juohke
šaddu man mu almmálaš Áhčči ii leat gilván, gaikkihuvvo
ruohttasiin. Allet beroš sis! Sii leat čalmmehis oahpisteaddjit;
ja go čalmmeheapmi láide čalmmeheami, de guktot gahččaba roggái
. "  Biehtár dajai sutnje: " Čilge midjiide dán veardádusa! "
Jesus celkkii: " Ehpet go dii ge velá ádde maidege ? Ehpet go ádde
ahte buot mii boahtá njálmmi sisa, manná vuolás čoavjái ja luonddu
mielde olggos fas ? Muhto dat mii manná olggos njálmmis, boahtá olbmo
váimmus, ja dat dahká olbmo buhtismeahttumin. Dasgo váimmus bohtet
bahás jurdagat, olmmošgoddin, náittosdilirihkkun, fuorrávuohta,
suoládeapmi, vearreduođaštusat ja bilkádusat. Dákkárat dat dahket
olbmo buhtismeahttumin. Boradeapmi basakeahtes gieđaiguin ii daga
olbmo buhtismeahttumin. " Kanaanlaš nissona osku Jesus vulggii doppe
Tyrosa ja Sidona guovlluide. Muhtun kanaanlaš nisu gii lei dain
guovlluin eret, bođii su ovddal ja čuorvvui: " Hearrá, Dávveda
bárdni, árpmit mu! Bahá vuoigŋa givssida mu nieidda garrasit. "
Muhto ii son vástidan nissonii sáni ge. Máhttájeaddjit jorggihedje
sutnje ja dáhtto: " Daga juoidá; son boahtá čuorvvu min maŋis! "
Muhto Jesus vástidii: " In mun leat vuolggahuvvon earáid go Israela
álbmoga láhppon sávzzaid várás. "  De nisu bođii ja luoitádii Jesusa
ovdii ja dajai: " Hearrá, veahket mu! "  Jesus vástidii: " Ii leat
riekta váldit láibbi mánáin ja bálkestit dan beatnagiidda. "  Nisu
vástidii: " Hearrá, dat lea duohta, muhto beatnagaččat han besset
borrat daid moaluid mat gahččet isidiiddiset beavddis. "  De Jesus
celkkii sutnje: " Nisu, du osku lea stuoris. Šaddos nugo don
dáhtut. " Ja nieida dearvvašmuvai seammá bottus. Jesus buorida
buhcciid Jesus vázzái ja bođii Galileajávregáddái, gos son manai
várrái ja čohkánii. Stuora olmmošjoavkkut bohte su lusa
lápmásiiguin ja skierpmáiguin, čalmmehemiiguin, gielahemiiguin ja
ollu earáiguin ja bidje sin su julggiid ovdii. Son buoridii sin, ja
olbmot ovddošedje go gulle gielahemiid hállamin ja oidne skierpmáid
dearvvašmuvvamin, lápmásiid vázzimin ja čalmmehemiid oaidnimin. Ja
sii máidno Israela Ipmila. Jesus galleha njealljeduhát olbmá Jesus
gohčui máhttájeddjiidis lusas ja celkkii: " Mun árkkášan njuorrasit
olbmuid, dasgo sii leat leamaš mu luhtte juo golbma beaivvi, ii ge
sis leat maid borrat. In mun dáhto vuolggahit sin borakeahttá ruoktot
amaset vuoimmehuvvat geainnu ala. "  Máhttájeaddjit dadje sutnje: "
Gos mii dáppe meahcis fidnet nu ollu láibbiid gallehit dákkár stuora
joavkku ? "  Jesus jearai: " Galle láibbi dis leat ? " Sii vástidedje
: " Čieža, ja vel moadde uhca guoláža. "  Son gohčui olbmuid
čohkánit eatnamii. De válddii dan čieža láibbi ja guliid,
rohkadalai giittusrohkosa, doadjalii daid ja attii máhttájeddjiide,
ja máhttájeaddjit juogadedje daid olbmuide. Buohkat boradedje ja
gallánedje. Maŋŋil čohkkejuvvojedje báhcán bihtát, čieža
veaddelihti dievva. Sii geat ledje boradan, ledje njealljeduhát
olbmá, earet nissoniid ja mánáid. De Jesus luittii olbmuid mannat
ruoktot, loaiddastii fatnasii ja vulggii Magadana guovlluide
. Jesusis gáibiduvvo mearka De bohte Jesusa lusa muhtun
farisealaččat ja saddukealaččat geat dáhtto geahččalit su ja
bivde su čájehit alcceseaset mearkka almmis. Muhto son vástidii: "
Eahkedis dadjabehtet: Šaddá buorre dálki, dasgo albmi roađđida,
ja iđedis dadjabehtet: Odne šaddá garra dálki, dasgo albmi
roađđida ja lea seavdnjat. Almmi hámi gal máhttibehtet árvidit,
muhto ehpet áiggiid mearkkaid. Bahás ja oskkáldasmeahttun buolva
gáibida mearkka, muhto ii oaččo eará mearkka go Jona mearkka. " De
son guđii sin ja vulggii. Várrehus farisealaččaid ja
saddukealaččaid oahpu vuostái Go máhttájeaddjit jovde nuppi beallái
jávrri, de ledje vajáldahttán váldimis láibbi. Jesus celkkii
sidjiide: " Váruhehket farisealaččaid ja saddukealaččaid
suvrradáiggis! "  Sii árvališgohte gaskaneaset ja dadje: " Dat lea
danne go mii eat leat váldán láibbi mieldámet. "  Muhto Jesus fuobmái
dán ja celkkii: " Man uhccán osku dis lea! Manne árvalehpet
gaskaneattet ahte dis ii leat láibi ? Ehpet go velá árvit maidege ?
Ehpet go muitte dan vihtta láibbi mat ledje doarvái viđa duhát olbmui
, ja galle veaddelihti dievva dii dalle čohkkiidet ? Dahje dan
čieža láibbi mat ledje doarvái njealje duhát olbmui, ja galle
veaddelihti dievva dii dalle čohkkiidet ? Manne ehpet ádde ahte in
sárdnon didjiide láibbi birra ? Muhto váruhehket farisealaččaid ja
saddukealaččaid suvrradáiggis. "  Dalle áddejedje ahte son ii lean
rávvemin sin láibbi suvrradáiggis, muhto farisealaččaid ja
saddukealaččaid oahpus. Biehtára dovddastus Go Jesus bođii
Caesarea Filippi guovlluide, de jearai máhttájeddjiinis: " Geanin
olbmot dadjet Olbmobártni ? "  Sii vástidedje: " Muhtumat dadjet
gásttašeaddji Johanassan, earát dadjet Elian, ja earát gis dadjet
Jeremian dahje muhtumin profehtain. "  Son jearai sis: " Naba dii,
geanin dii dadjabehtet mu ? "  Simmon Biehtár vástidii: " Don leat
Messias, ealli Ipmila Bárdni. "  De Jesus celkkii sutnje: " Ávdugas
leat don, Simmon, Jona bárdni. Dasgo dán ii leat oažži ii ge
varra almmustahttán dutnje, muhto Áhččán almmis. Ja mun cealkkán
dutnje ahte don leat Biehtár; ja dán bávtti ala mun huksen girkon,
ja jápmima riikka poarttat eai vuoitte dan. Mun attán dutnje almmi
riikka čoavdagiid; maid don čanat eatnama alde, lea čadnojuvvon
almmis, ja maid don čoavddát eatnama alde, lea čovdojuvvon almmis
. "  Ja son gilddii máhttájeddjiidis garrasit muitaleames geasage ahte
son lei Messias. Jesus einnosta jápmimis ja bajásčuožžileamis Dan
áiggi rájes Jesus čilgegođii máhttájeddjiidasas ahte son ferte
mannat Jerusalemii, gos son šaddá gillát vuorrasiid, bajitbáhpaid
ja čálaoahppavaččaid gieđaid gaskkas. Son goddojuvvo, muhto
bajásčuoččáldahttojuvvo goalmmát beaivvi. De Biehtár válddii su
sierra ja cuiggodišgođii su: " Ipmil várjalivččii du, Hearrá!
Dát ii oaččo dáhpáhuvvat dutnje! "  Muhto Jesus jorggihii ja
celkkii Biehtárii: " Sáhtán, gáidda mu duohkái! Don leat munnje
vearránussan, dasgo it dáhto dan maid Ipmil dáhttu, dušše dan maid
olbmot dáhttot. " Čuovvut Jesusa Dasto Jesus celkkii
máhttájeddjiidasas: " Jos guhtege dáhttu boahtit mu maŋis, de
biehttalehkos iežas, váldos ruossas ja čuvvos mu. Dasgo dat guhte
viggá gádjut heakkas, massá dan. Muhto dat guhte massá heakkas mu
dihtii, gádju dan. Mii ávkkiid lea olbmui jos vuoitá ge oppa máilmmi
, muhto massá heakkas ? Dahje maid sáhttá olmmoš addit máksun heakkas
ovddas ? Dasgo Olbmobárdni boahtá eŋgeliiddisguin Áhčis
hearvásvuođas, ja dalle máksá juohkehažžii dan mielde maid dat lea
dahkan. Duođaid, mun cealkkán didjiide: Muhtumat sis geat leat
čuožžumin dás, eai muosát jápmima ovdal go oidnet Olbmobártni
boahtimin riikkainis. " Máhttájeaddjit oidnet Jesusa hearvásvuođa
Guhtta beaivvi das maŋŋil Jesus válddii fárrosis Biehtára, Jáhkoba
ja su vielja Johanasa, ja doalvvui sin alla várrái, gos sii ledje
iehčanassii. Doppe son nuppástuvai sin čalmmiid ovddas; su
ámadadju báittii dego beaivváš, ja biktasat šadde šearradin dego
čuovga. Dan seammás Movsses ja Elia iđiiga sin ovdii ja
sártnodeigga suinna. De Biehtár báhkkoda Jesusii: " Hearrá, lea
buorre go mii leat dáppe. Jos dáhtut, de mun ceggen golbma goađi,
ovtta dutnje, ovtta Movssesii ja ovtta Eliai. "  Go son ain lei
sárdnumin, de šerres balva govččai sin, ja jietna gullui balvvas
: " Dát lea mu Bárdni, gean mun ráhkistan; son lea mu miela mielde
. Guldalehket su! "  Go máhttájeaddjit gulle dan, de bálkestahtte
eatnamii gopmut ja ballájedje sakka. Muhto Jesus manai ja guoskkahii
sin ja celkkii: " Čuožžilehket, allet ge bala! "  Ja go sii
geahčastedje bajás, de eai oaidnán ovttage earet Jesusa okto
. Njiejadettiin váris Jesus celkkii sidjiide: Allet muital geasage
dán oainnáhusa birra ovdal go Olbmobárdni lea
bajásčuoččáldahttojuvvon jábmiid luhtte. De máhttájeaddjit jerre:
" Manne čálaoahppavaččat dalle dadjet ahte Elia vuos ferte boahtit
? "  Son vástidii: " Elia gal boahtá dahkat buot fas ođđasit
. Muhto mun cealkkán didjiide ahte Elia lea juo boahtán, eai ge dat
dovdan su, muhto dahke sutnje nugo ieža hálidedje. Seammá láhkái
ferte maiddái Olbmobárdni ge gillát sin gieđaid gaskkas. "  De
máhttájeaddjit áddejedje ahte son sártnui sidjiide gásttašeaddji
Johanasa birra. Jesus buorida bártni geas lea mánnováddu Go sii
máhcce olbmuid lusa, de bođii muhtun olmmái Jesusa lusa, luoitádii
su ovdii ja dajai: " Hearrá, árpmit mu bártni! Sus lea mánnováddu
ja son giksašuvvá garrasit, dasgo dávjá son gahččá dollii ja dávjá
čáhcái. Mun dolvon su du máhttájeddjiid lusa, muhto sii eai máhttán
buoridit su. "  Jesus vástidii: " Eahpeoskkolaš ja jorggu
sohkagoddi! Man guhká ferten leat din luhtte ? Man guhká ferten mun
gierdat din ? Buktet bártni deike mu lusa! "  Ja Jesus šikkui bahá
vuoiŋŋa, ja dat vulggii bártnis. Ja bárdni dearvvašmuvai
dammanaga bottus. Dasto máhttájeaddjit bohte iehčanassii Jesusa lusa
ja jerre: " Manne mii eat veadján ádjit dan olggos ? "  Son vástidii
: " Dan dihtii go dis lea nu uhccán osku. Duođaid, mun cealkkán
didjiide: Jos dis livččii osku sennetsiepmana veardde ge, de
sáhtášeiddet dadjat dán várrái: Sirdás dáppe duohko! Ja dat
sirdašuvašii, ii ge mihkkege livčče didjiide veadjemeahttun. Dát
šládja áddjojuvvo olggos dušše rohkosiin ja borakeahttáivuođain
. " Jesus einnosta fas jápmimis ja bajásčuožžileamis Go sii ledje
ain čoahkis Galileas, de Jesus celkkii sidjiide: " Olbmobárdni
addojuvvo olbmuid gieđaide, ja sii goddet su, ja goalmmát beaivvi
son bajásčuoččáldahttojuvvo fas. " Dalle sii šadde morrašii
. Gažaldat tempelvearu birra Go sii jovde Kapernaumii, de
tempelvearrogáibideaddjit manne Biehtára lusa ja jerre: " Ii go din
oahpaheaddji mávsse tempelvearu ? "  Biehtár vástidii: " De máksá. "
Go son bođii ruoktot, de Jesus ollásii Biehtáriin: " Simmon, mo du
mielas orru: Geas gáibidit máilmmi gonagasat tuolu ja vearu ?
Mánáineaset vai vierrásiin ? "  Son vástidii: " Vierrásiin. " De
Jesus celkkii sutnje: " Dalle han mánát besset máksimis. Muhto
amamet vearránahttit sin, de mana jávregáddái, šlivge vuokkat ja
váldde vuosttaš guoli mii dohppe, ja go don rabat dan njálmmi, de
gávnnat silbaruđa. Váldde dan ja mávsse vearrun sihke mu ja iežat
ovddas. " Gii lea stuorimus almmi riikkas ? Aiddo dalle
máhttájeaddjit bohte Jesusa lusa ja jerre: " Gii lea stuorimus almmi
riikkas ? "  De son rávkkai uhca mánáža lusas, divui dan sin gaskii
ja celkkii: Duođaid, mun cealkkán didjiide: Muđui go jorgalehpet
ja šaddabehtet mánáid láhkásažžan, de ehpet eisege beasa almmi
riikii. Dat guhte vuolida iežas ja šaddá dán máná láhkásažžan,
lea stuorimus almmi riikkas. Dat guhte vuostáiváldá dákkár uhca
mánáža mu nammii, vuostáiváldá mu. Várrehus vearránusaid ja
jorralemiid vuostái Muhto gii vearránahttá ovtta dáin uhcahaččain
geat oskot munnje, sutnje livččii buoret jos millogeađgi
heaŋggastuvvošii su čeabeha birra, ja son vuodjuduvvošii meara
čikŋodahkii. Vuoi dán máilmmi ja dan fillehusaid! Fillehusat gal
fertejit boahtit, muhto vuoi dan olbmo gean bokte fillehusat bohtet!
Jos du giehta dahje juolgi vearránahttá du, de čuohpa dan ja bálkes
eret! Dutnje lea buoret mannat rámbin dahje lámisin eallimii, go
bálkestuvvot agálaš dollii guvttiin gieđain dahje julggiin. Ja jos
du čalbmi vearránahttá du, de gaikkit dan olggos ja bálkes eret!
Dutnje lea buoret mannat eallimii čalbmebeallin go bálkestuvvot
helveha dollii guvttiin čalmmiin. Váruhehket badjelgeahččamis
ovttage dáin uhcahaččain! Dasgo mun cealkkán didjiide: Sin
eŋgelat almmis oidnet álo mu almmálaš áhči muođuid. Olbmobárdni
lea boahtán beastit dan gii lea láhppon. Veardádus láhppon sávzza
birra Mo orru din mielas ? Jos muhtun olbmás leat čuođi sávzza, ja
okta dain láhppo, ii go son dalle guođe dan ovccilogiovcci várrái ja
vuolgge ohcat dan mii lea láhppon ? Ja jos son gávdná dan, de illuda
eanet dan ovtta dihtii go dan ovccilogiovcci dihtii mat eai lean
láhppon. Seammá láhkái lea din almmálaš Áhči dáhttu ahte ii oktage
dáin uhcahaččain láhppoše. Searvegotti fápmu ja rohkos Jos du
oskuguoibmi sudduda du vuostái, de mana su lusa ja cuiggot su
guovttágaskan. Jos son guldala du, de don leat vuoitán oskuguoimmát
. Muhto jos son ii guldal, de váldde fárrui ovtta dahje guoktása,
dasgo juohke ášši nannejuvvo guovtti dahje golmmaduođašteaddji
sániin. Jos son ii guldal sudno ge, de muital searvegoddái. Muhto
jos son ii dáhto guldalit searvegotti ge, de ane su báhkinin dahje
tuollárin. Duođaid, mun cealkkán didjiide: Buot maid dii
čatnabehtet eatnama alde, lea čadnojuvvon almmis, ja buot maid
čoavdibehtet eatnama alde, lea čovdojuvvon almmis. Ja vel cealkkán
didjiide dán ge: Buot dan maid guovttis dis dáppe eatnama alde
šiehtadeahppi átnut, oažžubeahtti mu almmálaš Áhčis. Dasgo gos
guovttis dahje golmmas leat čoagganan mu nammii, doppe mun lean sin
gasku. Veardádus árpmuhis bálvaleaddji birra De Biehtár manai Jesusa
lusa ja jearai: " Hearrá, gallii ferten addit ándagassii
oskuguoibmásan go son sudduda mu vuostái ? Nu eatnat go gitta čieža
geardái ? "  Jesus vástidii: " It gitta čieža geardái, muhto mun
cealkkán dutnje: gitta čiežalogi geardde čieža geardái! "  "
Danne almmiriika lea gonagasa láhkásaš guhte dáhtui dahkat logu
bálvaleddjiidisguin. Go son dahkagođii logu, de buktojuvvui su
ovdii muhtun gii lei sutnje velggolaš logi duhát taleantta. Sus ii
lean mihkkege mainna máksit, ja isit gohčui su vuvdojuvvot oktan
áhkáinis ja mánáidisguin ja buot opmodagainis, ja vealggi máksojuvvot
. Muhto bálvaleaddji luoitádii su ovdii ja ánuhii: Leage gierdavaš,
de mun mávssán visot. De isit árkkálmasttii dán bálvaleaddji,
luittii sutnje vealggi ja divttii su mannat. Muhto go bálvaleaddji
manai olggos, de deaivvai muhtuma bálvalanguimmiinis gii lei sutnje
velggolaš čuođi denara. Son dohppii su čoddagii ja dajai: Mávsse
vealggát! Muhto bálvalanguoibmi luoitádii su ovdii ja ánuhii: Leage
gierdavaš, de mun mávssán dutnje. Muhto nubbi ii miehtan dasa. Son
manai ja bijahii su giddagassii dassážii go máksá vealggis. Go eará
bálvaleaddjit oidne dan mii dáhpáhuvai, de sii atne dan bahán, manne
isideaset lusa ja muitaledje buot. Dalle isit gohčui bálvaleaddji
fas lusas ja celkkii: Don bahás bálvaleaddji! Mun luiten dutnje oppa
vealggi go don ánuhit mus. It go don ge livčče berren árpmihit
bálvalanguoimmát, nugo mun ge árpmihin du ? Ja isit moaráskii ja
bijai bálvaleaddji givssideddjiid háldui, dassážii go lei máksán
oppa vealggis. Nu almmálaš Áhččán ge dahká juohkehažžii dis jos
ehpet atte ándagassii oskuguoibmáseattet oppa váimmusteattet. "
Gažaldat náittosearu birra Go Jesus lei geargan sárdnideames, de
vulggii Galileas Jordana nuortaguovlluid čađa Judeai. Ollu olbmot
čuvvo su, ja son buoridii sin. Maiddái farisealaččat ge bohte,
ja sii jerre geahččalan dihtii su: " Lea go olbmás lohpi earránit
áhkástis man sivas ihkinassii ? "  Son vástidii: " Ehpet go leat
lohkan ahte Sivdnideaddji álggus sivdnidii sudno olmmájin ja nisun ja
celkkii: Dan dihtii olmmái guođđá áhčis ja eatnis ja bissu áhkás
luhtte, ja dat guovttis šaddaba oktan oažžin. De eaba leat šat
guovttis, muhto okta. Maid Ipmil nappo lea ovttastahttán, dan ii
olmmoš galgga earuhit. "  Sii jerre sus: " Manne Movsses lea
gohččon boatnjá addit earrogirjji go earrána áhkástis ? "  Son
vástidii sidjiide: " Din váimmuid garasvuođa dihtii Movsses suovai
din earránit áhkás, muhto álggu rájes ii lean nu. Mun cealkkán
didjiide: Dat gii earrána áhkástis mange eará go fuorrávuođa sivas,
ja náitala ođđasis, dahká náittosrihkkuma. "  Máhttájeaddjit dadje
sutnje: " Jos nu leažžá olbmá ja su áhká gaskkas, de lea buoret
orrut náitalkeahttá. "  Muhto son vástidii: " Eai buohkat sáhte
áddet dán sáni, dušše sii geaidda dat addojuvvo. Dasgo gávdnojit
muhtumat geat ellet náitalkeahttá danne go sii riegádedje
dohkketmeahttumin náittosdillái, earát danne go olbmot leat dahkan
sin dohkketmeahttumin dasa; muhto leat maiddái muhtumat geat ieža
leat dahkan iežaset dohkketmeahttumin náittosdillái almmi riikka
dihtii. Áddejehkos dan, dat guhte sáhteš. " Jesus ja mánážat Uhca
mánážat guddojuvvojedje Jesusa lusa, vai son bijašii gieđaidis
daid ala ja rohkadalašii, muhto máhttájeaddjit šiggo olbmuid. De
Jesus celkkii: " Diktet uhca mánážiid leat ráfis, allet ge hehtte
sin boahtimis mu lusa. Dasgo almmiriika gullá dakkáraččaide. "  Ja
son bijai gieđaidis sin ala, ja dasto son vulggii doppe eret. Jesus
ja rikkis nuorra olmmái De bođii olmmái Jesusa lusa ja jearai: "
Oahpaheaddji, maid buriid mun galggan dahkat, vai árbešin agálaš
eallima ? "  Jesus vástidii: " Manne don gohčodat mu buorrin ?
Dušše okta lea buorre. Muhto jos dáhtut beassat eallima sisa, de
doala báhkkomiid! "  Son jearai: " Guđiid báhkkomiid ? " Jesus
vástidii: " It galgga goddit, it galgga rihkkut náittosdili, it
galgga suoládit, it galgga cealkit vearreduođaštusa, don galggat
gudnejahttit áhčát ja eatnát, ja don galggat ráhkistit lagamučča
nugo iežat. "  Nuorra olmmái dajai: " Buot dáid lean doallan, mii
mus velá váilu ? "  Jesus vástidii: " Jos dáhtut leat ollis, de mana
ja vuovdde buot opmodagat, ja atte visot váivvážiidda. Dalle
oaččut dávvira almmis. Boađe dasto ja čuovo mu! "  Go nuorra
olmmái gulai dan, de manai eret moraš mielain, dasgo son lei hui
rikkis. Jesus celkkii máhttájeddjiidasas: " Duođaid, mun cealkkán
didjiide: Rikkis olbmui lea váttis beassat almmi riikii. Mun
cealkkán didjiide: Lea álkkit kamelii mannat nállošalmmi čađa go
riggái beassat Ipmila riikii. "  Go máhttájeaddjit gulle dan, de
hirpmástuvve ja jerre: " Gii dalle sáhttá bestojuvvot ? "  Jesus
geahčai sidjiide ja celkkii: " Olbmuide dát gal lea veadjemeahttun,
muhto Ipmilii buot lea vejolaš. "  De Biehtár dajai: " Mo dalle mii
? Mii leat guođđán visot ja čuvvon du. Maid mii oažžut ? "
Jesus vástidii sidjiide: " Duođaid, mun cealkkán didjiide: Go
máilbmi riegáda ođđasis ja Olbmobárdni čohkána hearvásvuođa
truvnnu ala, de dii ge geat lehpet čuvvon mu, oažžubehtet
čohkkát guoktenuppelohkái truvnnu alde dubmemin Israela
guoktenuppelohkái čeardda. Ja juohkehaš gii lea guođđán ruovttus
dahje vieljaid dahje oappáid dahje áhči dahje eatni dahje mánáid
dahje bealdduid mu nama dihtii, son oažžu máŋggageardásaččat
ruoktot ja árbe agálaš eallima. Muhto olusat geat leat vuosttažin,
šaddet maŋimužžan, ja maŋimuččat vuosttažin. Veardádus
viidnegárdebargiid bálkká birra Dasgo almmiriika lea dáluisida
láhkásaš gii vulggii olggos árrat iđedis bálkáhit láigobargiid
viidnegárdásis. Son soabai bargiiguin ovtta denaras beaivebálkán, ja
de vuolggahii daid viidnegárdái bargat. Goalmmát diimmus manai fas
olggos ja oinnii muhtumiid čuožžumin joavdelassan márkanšiljus
. Son dajai sidjiide: Mannet dii ge mu viidnegárdái! Mun mávssán
didjiide dan mii lea vuoigat. Ja sii manne dohko. Guđat diimmus ja
ovccát diimmus son manai fas olggos ja dagai seammá láhkái. Go son
oktanuppelogát diimmus manai olggos, de gávnnai velá muhtumiid
čuožžumin das, ja jearai sis: Manne dii čuožžubehtet dás
joavdelassan geažos beaivvi ? Sii vástidedje: Danne go ii oktage
leat bálkáhan min. Son dajai sidjiide: Mannet dii ge mu viidnegárdái
. Go šattai eahket, de viidnegárdeisit dajai dállodoallásis: Gohčo
bargiid boahtit ja atte daidda bálkká! Álgge maŋimuččaiguin ja
joatkke gitta vuosttamuččaide. Sii geat ledje bálkáhuvvon
oktanuppelogát diimmus, bohte ja ožžo iešguđet ovtta denara. Go
vuosttamuččat bohte, de gádde oažžut eanet, muhto sii ge ožžo
ovtta denara. Sii vuostáiválde dan, muhto nimmorišgohte isida ala
ja dadje: Sii geat bohte maŋimužžan, leat bargan dušše ovtta
diimmu, ja don dagat daid min dássásažžan, min geat leat gillán
beaivvi noađi ja báhka. Son jorggihii muhtumii sis ja dajai:
Ustiban, in mun daga dutnje vearrut. It go don leat soahpan muinna
ovtta denaras ? Váldde dan mii gullá dutnje ja mana! Mun hálidan
addit maŋimužžii seammá ollu go dutnje ge. Ii go mus leat lohpi
dahkat iežan opmodagain mo ieš dáhtun ? Vai lea go du čalbmi bahá
go danne go mun lean buorre ? Nu maŋimuččat šaddet vuosttamužžan
, ja vuosttamuččat maŋimužžan. " Jesus einnosta goalmmádassii
jápmimis ja bajásčuožžileamis Go Jesus vulggii bajás Jerusalemii,
de válddii guoktenuppelohkái máhttájeaddjis sierra dohko manadettiin
ja celkkii: " Gehččet, mii mannat bajás Jerusalemii, ja
Olbmobárdni addojuvvo bajitbáhpaid ja čálaoahppavaččaid gieđaide
. Sii dubmejit su jápmimii ja addet su báhkiniid háldui, ja son
bilkiduvvo, spihččejuvvo ja russiinávlejuvvo. Ja goalmmát beaivvi
son bajásčuoččáldahttojuvvo. "  Sebedeusa bártniguovtto sávaldat
Dasto Sebedeusa bártniid eadni bođii Jesusa lusa oktan bártniidisguin
, luoitádii čippiid ala ja siđai sus juoidá. Jesus jearai: " Maid
don dáhtut ? " Nisu dajai sutnje: " Cealkke ahte dát mu
bártniguovttos beassaba čohkkát du bálddas du riikkas, nubbi olgeš
gieđat bealde ja nubbi gurut gieđat bealde. "  Jesus vástidii
bártniide: " Eahppi doai dieđe maid sihtabeahtti. Sáhttibeahtti go
doai juhkat dan geara man mun jugan ? " Soai vástideigga: " De sáhtte
. "  Jesus celkkii sudnuide: " Mu geara šaddabeahtti gal juhkat;
muhto mun in mearrit saji olgeš ja gurut giehtan bealde; dat lea
sidjiide geaid mu Áhčči lea mearridan dasa. "  Go dat logis gulle
dán, de moaráhuvve vieljaguktui. Muhto Jesus gohčui sin lusas ja
celkkii: " Dii diehtibehtet ahte ráđđejeaddjit leat álbmogiid
hearrát, ja ahte riikkaid bajimuččat dollet álbmogiid garra válddi
vuolde. Nu ii galgga leat din gaskkas. Muhto dat guhte din gaskkas
áigu leat stuoris, galgá leat din bálvaleaddji, ja dat guhte din
gaskkas áigu leat njunušin, galgá leat din šlávva, nugo
Olbmobárdni ge ii leat boahtán bálvaluvvot, muhto bálvalit ja addit
heakkas lonástussan eatnagiid ovddas. " Jesus buorida guokte
čalmmeheami Jerikos Go sii vulge Jerikos, de ollu olbmot čuvvo su
. Geaidnoguoras ledje čohkkámin guokte čalmmeheami, ja go soai
gulaiga Jesusa vázzimin meattá, de čurviiga: " Hearrá, Dávveda
bárdni, árpmit munno! "  Olbmot šiggo sudno vai soai
jávohuvašeigga, muhto soai čuorvvuiga vel jitnoseabbot: " Hearrá,
Dávveda bárdni, árpmit munno! "  De Jesus orustii, gohčui sudno
boahtit lusas ja jearai sudnos: " Maid doai dáhttubeahtti mu dahkat
alcceseatte ? "  Soai vástideigga: " Hearrá, divttášit munno
čalmmiid rahpasit! "  Jesus árkkálmasttii sudno ja guoskkahii sudno
čalmmiid. Dallánaga oaidnigođiiga, ja soai čuovuiga su. Jesus
boahtá Jerusalemii Go sii lahkanedje Jerusalemii ja bohte Betfagii mii
lea Oljovári lahka, de Jesus vuolggahii guoktása máhttájeddjiin ja
celkkii sudnuide: " Manni gillái mii lea dudno ovdalis! Dallánaga go
boahtibeahtti dohko, de gávdnabeahtti čadnojuvvon ásena mas lea
vársá. Čoavdi daid ja bukti mu lusa! Ja jos oktage jearaš, de
daddji: " Hearrá dárbbaša daid, muhto son vuolggaha daid dakkaviđe
ruovttoluotta. "  Dát dáhpáhuvai vai ollašuvašii dat mii lea
celkojuvvon profehta bokte: Celket Siona niidii: Geahča, du
gonagas boahtá du lusa, vuollegažžan, riide áseniin,
fievrošibiha várssáin. Máhttájeaddjiguovttos vulggiiga ja dagaiga
nugo Jesus lei gohččon sudno. Soai vieččaiga ásena ja várssá ja
bijaiga olgguldasbiktasiiddiska daid ala, ja Jesus čohkánii ásena
ala. Olusat lebbo biktasiiddiset geainnu ala, earát čuhppe ovssiid
muorain maiguin duorggastedje geainnu. Ja olbmot guđet vázze ovddas
ja čuvvo maŋis, čurvo: Hosianna, Dávveda bárdni!
Buressivdniduvvon lehkos son guhte boahtá Hearrá nammii! Hosianna
allagasas! Go son manai Jerusalemii, de oppa gávpot lihkadišgođii
, ja buohkat jerre: " Gii son lea ? "  Ja olbmot vástidedje: " Son
lea Jesus, profehta, Nasaretas Galileas eret. "  Jesus buhtista
tempela Das maŋŋil Jesus manai tempelšilljui ja ájii eret buohkaid
geat ledje vuovdimin ja oastimin das. Son gomihii ruhtacuvkeheddjiid
bevddiid ja duvvávuvdiid beaŋkkaid, ja celkkii sidjiide: " Lea
čállojuvvon: Mu viessu lea rohkadallanviessu. Muhto dii dahkabehtet
dan rievvárbiedjun. "  Čalmmeheamit ja lápmásat bohte su lusa
tempelšiljus, ja son buoridii sin. Muhto go bajitbáhpat ja
čálaoahppavaččat oidne daid oavdudaguid maid son dagai, ja gulle
mo mánát čurvo tempelšiljus: " Hosianna, Dávveda bárdni! " de sii
moaráskedje ja jerre sus: " Gulat go maid sii dadjet ? " Jesus
vástidii: " De gulan, muhto ehpet go goassege leat lohkan: Mánáid
ja njuoratmánáid njálmmis don leat háhkan alccesat máidnuma! "  De
son guđii sin ja manai olggos gávpogis Betaniai ja idjadii doppe
. Jesus garuha fiikkonmuora Go son árrat iđedis lei mannamin gávpogii
, de nealgugođii. Son oinnii fiikkonmuora geaidnoguoras ja manai dan
lusa, muhto ii gávdnan das eará go lasttaid. De son celkkii murrii:
" It goassege šat galgga šaddadit šattuid! " Dan seammás muorra
ásttai. Máhttájeaddjit ovddošedje go oidne dán ja jerre: " Mo
fiikkonmuorra sáhtii ástat nu fargga ? "  Jesus vástidii sidjiide: "
Duođaid, mun cealkkán didjiide: Jos dii oskkošeiddet ehpet ge
eahpidivčče, de ehpet sáhtáše dušše dahkat dan maid mun dahken
fiikkonmurrii, muhto dii sáhtášeiddet maiddái dadjat dán várrái:
Loktan ja bálkestahte iežat merrii! Ja dat dáhpáhuvašii. Ja buot
maid ihkinassii dii átnubehtet rohkosiinnádet, oažžubehtet, jos
oskubehtet. " Gažaldat Jesusa fámu birra Go Jesus lei boahtán
tempelšilljui ja lei oahpaheamen, de bajitbáhpat ja álbmoga
vuorrasat bohte su lusa ja jerre: " Gean fámuin dagat don dán ? Gii
lea addán dutnje dán fámu ? "  Jesus vástidii sidjiide: " Mus ge lea
gažaldat didjiide. Jos dii vástidehpet munnje, de mun cealkkán
didjiide gean fámuin mun dagan dán. Johanasa gásta, gos dat bođii ?
Almmis vai olbmuin ? " Sii árvaladde gaskaneaset: " Jos mii vástidit
: Almmis, de son jearrá: Manne dalle ehpet oskon sutnje ? Muhto jos
mii vástidit: Olbmuin, de fertet váruhit olbmuin, dasgo buohkat
atnet Johanasa profehtan. "  Danne sii vástidedje: " Mii eat dieđe
. " De son celkkii sidjiide: " De in mun ge cealkke didjiide gean
fámuin mun dagan dán. "  Veardádus guovtti bártni birra " Maid dii
dás árvalehpet: Muhtun olbmás ledje guokte bártni. Son manai nuppi
lusa ja dajai: Bárdnán, mana odne viidnegárdái bargat. Son vástidii
: In mana, mun in hálit! Muhto maŋŋil son gáđai ja manai. De
áhčči manai nuppi bártni lusa ja dáhtui su dahkat seammá. Son
vástidii: De manan, hearrá. Muhto son ii mannan. Goabbá sudnos
dagai áhčiska dáhtu mielde ? " Sii vástidedje: " Vuosttaš bárdni
. " Jesus celkkii sidjiide: " Duođaid, mun cealkkán didjiide:
Tuollárat ja fuorát mannet Ipmila riikii ovdal din. Dasgo Johanas
bođii din lusa ja oahpahii didjiide vanhurskkisvuođa geainnu, ehpet
ge oskon sutnje, muhto tuollárat ja fuorát osko sutnje. Ja vaikko
dii oinniidet dan, de ehpet gáhtan maŋŋil ge, ehpet ge oskon
sutnje. "  Veardádus bahás viidnegárdebargiid birra " Gullet eará
veardádusa! Eanadoalli gilvvii viidnegárddi ja áiddui dan, rokkai
viidneduolmmahaga dasa ja huksii geahččotoartna. De son láigohii
viidnegárddis muhtun viidnegárdebargiide ja vulggii olgoriikii. Go
čoaggináigi lahkanišgođii, de son vuolggahii bálvaleddjiidis
viidnegárdebargiid lusa, vai oččošii oasis šattuin. Muhto
viidnegárdebargit válde gitta su bálvaleddjiid ja cábme ovtta, godde
ovtta ja geađgádedje ovtta. Fasttain son vuolggahii eará
bálvaleddjiid, eanebuid go vuosttaš geardde, muhto sii dahke seammá
láhkái singuin. Loahpas son vuolggahii bártnis sin lusa, dasgo son
jurddašii: Mu bártni sii goittot atnet árvvus. Muhto go
viidnegárdebargit oidne bártni, de dadje guhtet guoibmáseaset: Diet
lea árbbolaš! Bohtet, goddot su, de mii oažžut su árbbi. Sii
dohppejedje su, bálkestedje su viidnegárddis olggos ja godde su. Go
viidnegárdeisit boahtá, maid son dahká dáidda viidnegárdebargiide ? "
Sii vástidedje: " Son addá daidda bahás olbmáide bahás loahpa ja
láigoha viidnegárddis earáide, geat addet sutnje su oasi šattuin
rivttes áigái. "  Jesus celkkii sidjiide: " Ehpet go leat goassege
lohkan čállagiin: Dat geađgi man huksejeaddjit hilgo, lea šaddan
váldočiehkageađgin. Dát lea Hearrá iežas dahku, ja dat lea
ovddolaš min čalmmiide. Danne mun cealkkán didjiide: Ipmila riika
váldojuvvo dis eret ja addojuvvo dakkár álbmogii mii šaddada dan
šattuid. Ja dat gii gahččá dán geađggi ala, roasmmuhuvvá, ja
dat gean ala geađgi gahččá, cuovkana. "  Go bajitbáhpat ja
farisealaččat gulle su veardádusaid, de áddejedje ahte son sártnui
sin birra. Sii vigge váldit su gitta, muhto balle olbmuin, dasgo
dat atne su profehtan. Veardádus gonagasbártni heajaid birra Jesus
sártnui fas sidjiide veardádusaiguin: " Almmiriika sáhttá
veardiduvvot gonagasain gii lágidii heajaid bárdnásis. Son vuolggahii
bálvaleddjiidis rávkat bovdejuvvon gussiid heajaide, muhto sii eai
dáhtton boahtit. De son vuolggahii eará bálvaleddjiid ja gohčui sin
cealkit bovdejuvvon gussiide: Mun lean lágidan headjamállásiid; mu
vuovssát ja buoiddes gálbbit leat njuvvojuvvon, ja buot lea gárvvis
. Bohtet heajaide! Muhto sii eai beroštan das ja manne eret, muhtun
beldosis ja muhtun gávpásis. Muhtumat dohppejedje su bálvaleddjiid,
illástedje ja godde sin. Dalle gonagas suhtai ja vuolggahii
soahteveagas, gottii dáid olmmošgoddiid ja buolláhii sin gávpoga
. De son celkkii bálvaleddjiide: Headjamállásat leat lágiduvvon,
muhto bovdejuvvon guossit eai lean dohkálaččat heajaide. Mannet dan
dihtii geaidnoearuide ja bovdejehket heajaide buohkaid geaid
deaivabehtet. Ja bálvaleaddjit manne geainnuid mielde ja čohkkejedje
buohkaid geaid deive, sihke baháid ja buriid, nu ahte headjalatnja
dievai gussiin. Muhto go gonagas bođii sisa dearvvahit gussiid, de
oinnii muhtuma geas eai lean headjabiktasat badjelis. Son jearai sus
: Ustiban, mo don leat beassan deike headjabiktasiid haga ? Muhto son
orui jávohaga. De gonagas celkkii bálvaleddjiide: Čatnet su
gieđaid ja julggiid ja bálkestehket su olggobeallái seavdnjadassii;
doppe sii čirrot ja gižahit bániid. Dasgo eatnagat leat bovdejuvvon
, muhto hárvásat leat válljejuvvon. Gažaldat vearu birra De
farisealaččat vulge ja ráđđádalle mo sii sáhtášedje giellat su
sániiguin. Sii vuolggahedje máhttájeddjiideaset su lusa oktan
herodialaččaiguin, ja sii dadje: " Oahpaheaddji, mii diehtit ahte
don leat vuoiggalaš ja oahpahat Ipmila geainnu duohtavuođa mielde
beroškeahttá das maid earát oaivvildežžet, dasgo don it geahča
olbmo hámi beallái. Cealkke danne midjiide maid don oaivvildat: Lea
go riekta máksit vearu keaisárii vai ii ? "  Muhto Jesus árvidii sin
bahávuođa ja celkkii: " Dii guoktilaččat, manne geahččalehpet
mu ? Čájehehket munnje ruđa mainna máksibehtet vearudet. " Sii
geigejedje sutnje denara, ja son jearai: " Gean govva ja namma lea
dás ? "  Sii vástidedje: " Keaisára. " De son celkkii sidjiide: "
Addet dalle keaisárii dan mii keaisárii gullá, ja Ipmilii dan mii
Ipmilii gullá. "  Go sii gulle dan, de ovddošedje ja guđđe su
. Gažaldat jábmiid bajásčuožžileami birra Seammá beaivvi bohte su
lusa muhtun saddukealaččat, sii geat čuoččuhit ahte
bajásčuožžileapmi ii leat. Sii jerre sus: " Oahpaheaddji,
Movsses lea cealkán: Jos olmmái jápmá mánáheapmin, de su viellja
galgá náitalit leaskkain ja addit vielljasis náli. Min gaskkas ledje
čieža vieljaža. Vuosttaš náitalii, muhto jámii, ja go lei
mánáheapmi, de guđii leaskka vielljasis. Dat seammá dáhpáhuvai
nubbái ja goalmmádii ja buot čiehčasii. Loahpas jámii nisu. Gean
áhkká son lea bajásčuožžileamis ? Buohkat han leat leamaš náitalan
suinna. "  Muhto Jesus vástidii: " Dii čádjidehpet, danne go ehpet
dovdda čállagiid ehpet ge Ipmila fámu. Dasgo bajásčuožžileamis
eai náital eai ge náitojuvvo, muhto sii leat dego eŋgelat almmis
. Ja jábmiid bajásčuožžileami hárrái, ehpet go leat ge lohkan maid
Ipmil lea cealkán didjiide: Mun lean Abrahama Ipmil ja Issáha Ipmil
ja Jáhkoba Ipmil. Ii son leat jábmiid Ipmil, muhto ealli olbmuid
Ipmil. Go olmmošjoavkkut gulle dán, de ovddošedje sakka su oahpu
. Lága stuorimus báhkkon Go farisealaččat gulle ahte Jesus lei
buđđon saddukealaččaid njálmmi, de sii čoahkkanedje. Muhtun sis
, muhtun láhkadovdi, hálidii geahččalit su ja jearai: "
Oahpaheaddji, guhtemuš báhkkon lea lága stuorimus báhkkon ? "  Son
vástidii: " Don galggat ráhkistit Hearrá Ipmilat oppa váimmustat ja
oppa sielustat ja oppa mielastat. Dát lea stuorimus ja
mávssolaččamus báhkkon. Muhto nubbi lea seammá stuoris: Don
galggat ráhkistit lagamuččat nugo iežat. Dán guovtti báhkkoma alde
orru oppa láhka ja profehtat. " Gii Messias lea Go farisealaččat
ledje ain čoahkis, de Jesus jearai sis: " Maid dii árvalehpet
Messiasa birra ? Gean bárdni son lea ? " Sii vástidedje: " Dávveda
. "  Son celkkii sidjiide: " Mo de Dávvet sáhttá Vuoiŋŋa bokte
gohčodit su hearrán ja cealkit: Hearrá celkkii mu hearrái: Čohkán
mu olgeš gieđa beallái dassážii go mun bijan du vašálaččaid du
julggiid vuložin. Jos dál Dávvet gohčoda Messiasa hearrán, mo son
de sáhttá leat Dávveda bárdni ? "  Muhto ii oktage sáhttán vástidit
sutnje sáni ge. Ja dan beaivvi rájes ii oktage duostan šat jearrat
sus maidege. Jesusa vuoi-čuorvasat čálaoahppavaččaid ja
farisealaččaid badjel Das maŋŋil Jesus sárdnugođii olmmošjovkui
ja máhttájeddjiide: Movssesa stuolus čohkkájit čálaoahppavaččat
ja farisealaččat. Dahket ja jeagadehket dan dihtii buot dan maid
sii oahpahit didjiide. Muhto allet daga sin daguid mielde, dasgo sii
eai daga iežaset sániid mielde. Sii čatnet lossa nođiid maid
olbmot illá vedjet guoddit, ja bidjet daid olbmuid hárduid ala,
muhto ieža eai hálit lihkastahttit daid suorbmagežiin ge. Buot
daguideaset sii dahket dušše danne vai olbmot oainnášedje daid
. Sii háhket alcceseaset govda rohkoscecciid ja stuora bivttasdihpiid
; sii liikojit čohkkát boaššumusas go leat guossis ja synagogaid
buoremus sajiin, ja sii dáhttot áinnas olbmuid buorástahttit sin
márkanšiljuin ja gohčodit sin rabbin. Muhto allet divtte iežadet
gohčoduvvot rabbin, dasgo okta lea din oahpaheaddji, ja dii lehpet
buohkat oskuguimmežat. Allet ge gohčot ovttage dáppe eatnama alde
áhččineattet, dasgo okta lea din Áhčči, son gii lea almmis
. Allet ge divtte ovttage gohčodit din oahpisteaddjin, dasgo okta
lea din oahpisteaddji, Kristus. Dat guhte din gaskkas lea stuorimus
, galgá leat din bálvaleaddji. Dat guhte bajida iežas, vuoliduvvo,
ja dat guhte vuolida iežas, bajiduvvo. Vuoi din,
čálaoahppavaččat ja farisealaččát! Dii guoktilaččat! Dii
dahppabehtet olbmuide almmi riikka. Ieža ehpet mana sisa ehpet ge
suova mannat sisa sin geat áinnas dáhtošedje. Vuoi din,
čálaoahppavaččat ja farisealaččat! Dii guoktilaččat! Dii
háhpohallabehtet leaskkaid dáluid ja lohkabehtet guhkes rohkosiid;
dan dihtii oažžubehtet garraset duomu. Vuoi din,
čálaoahppavaččat ja farisealaččat! Dii guoktilaččat! Dii
johtibehtet eatnamiid ja čáziid mielde, vai vuoittášeiddet ovtta
áidna olbmo juvddálaš oskui. Ja go dat meinnestuvvá, de dahkabehtet
su helveha oapmin, guovtti geardái bahábun go dii ieža. Vuoi din,
čalmmehis oahpisteaddjit! Dii dadjabehtet: Jos guhtege vuordnu
tempela bokte, de ii dat leat mihkkege; muhto jos guhtege vuordnu
tempela golliid bokte, de vuortnus čatná. Dii čalmmehis jallat!
Goabbá lea stuorit, golli vai tempel mii basuha golli ? Dii
dadjabehtet: Jos guhtege vuordnu áltára nammii, de ii dat leat
mihkkege; muhto jos guhtege vuordnu oaffarskeaŋkka bokte mii lea
áltára alde, de vuortnus čatná. Dii čalmmeheamit! Goabbá lea
stuorit, oaffarskeaŋka vai áltár mii basuha skeaŋkka ? Dat gii
vuordnu áltára nammii, vuordnu sihke dan ja buot daid bokte mat leat
áltára alde. Dat gii vuordnu tempela nammii, vuordnu sihke dan ja su
bokte gii orru das. Ja dat gii vuordnu almmi nammii, vuordnu Ipmila
truvnnu ja su bokte gii čohkká dan alde. Vuoi din,
čálaoahppavaččat ja farisealaččat! Dii guoktilaččat! Dii
addibehtet logádasa minttain, dillain ja gárveniin, muhto ehpet
beroš das mas lea eanet deaddu lágas: vuoigatvuođas,
váibmoláđisvuođas ja oskkáldasvuođas. Dáid berrešeiddet dahkat,
vajáldahtekeahttá eará báhkkomiid. Dii čalmmehis oahpisteaddjit!
Dii sillebehtet eret čuoikka, muhto njielastehpet kamela! Vuoi din
, čálaoahppavaččat ja farisealaččat! Dii guoktilaččat! Dii
buhtistehpet geara ja gári olggul, muhto siskkil lea dievva rievádus
ja mearihisvuohta. Čalmmehis farisealaš! Buhtis vuos geara siskkil
, de dat buhtásmuvvá olggul ge! Vuoi din, čálaoahppavaččat ja
farisealaččat! Dii guoktilaččat! Dii lehpet dego vielgadin
kálkejuvvon hávddit, olggul dat gal orrot čábbát, muhto siskkil
leat dievva jámešdávttit ja juohkelágán buhtismeahttunvuohta. Seammá
láhkái dii gis orrubehtet vanhurskásat olbmuid čalmmiin, muhto
siskkáldasas lea dievva guoktilašvuohta ja lágahisvuohta. Vuoi din,
čálaoahppavaččat ja farisealaččat! Dii guoktilaččat! Dii
huksebehtet hávdemuittuid profehtaide ja čiŋahehpet bassi olbmuid
hávdemearkkaid ja dadjabehtet: Jos mii livččiimet eallán
máddariiddámet áiggi, de eat livčče searvan goddit profehtaid
. Dáinna dii duođaštehpet ieža ahte dii lehpet sin mánát guđet
godde profehtaid. Jotket dasto dan maid din máddarat álggahedje,
dassá go mihttu dievvá. Dii gearbmašat ja gearpmaščivggat! Mo dii
sáhttibehtet vealtat dubmejuvvomis helvehii ? Danne mun vuolggahan din
lusa profehtaid, viisáid ja čálaoahppavaččáid. Muhtumiid dii
goddibehtet ja russiinávlebehtet, earáid dii spihččebehtet din
synagogain ja doarridehpet gávpogis gávpogii. Nu boahtá din badjelii
buot vigihis varra mii lea golggahuvvon eatnama alde, vanhurskkis
Abela vara rájes gitta Sakarja, Barakia bártni, vara rádjái, gean
dii gottiidet tempela ja áltára gaskii. Duođaid, mun cealkkán
didjiide: Dát buolva gártá vástidit buot dáid ovddas! Duopmu
Jerusalema badjel Jerusalem, Jerusalem, don gii gottát profehtaid ja
geađgádat sin geat leat vuolggahuvvon du lusa! Man dávjá mun
livččen dáhtton čohkket du mánáid, dego vuonccis čohkke
čivggaidis soajáidis vuollái. Muhto ehpet dii dáhtton. Gehččet,
din tempel guđđojuvvo ávdimin! Dasgo mun cealkkán didjiide: Dás
maŋás ehpet eisege oainne mu ovdal go dadjabehtet: Buressivdniduvvon
lehkos son guhte boahtá Hearrá nammii! Maŋimuš áiggiid mearkkat ja
Jesusa máhccan Go Jesus vulggii tempelis ja lei mannamin olggos, de
su máhttájeaddjit bohte su lusa ja čujuhedje tempelviesuide. Muhto
son celkkii: " Oaidnibehtet go buot dáid ? Duođaid, mun cealkkán
didjiide: Dás ii báze geađgi geađggi ala, muhto buot gaikkoduvvo
. "  Go son lei čohkkámin Oljováris eai ge lean earát das, de
máhttájeaddjit bohte su lusa ja jerre: " Muital midjiide, goas dát
dáhpáhuvvá, ja mii lea du boahtima ja dálá máilmmi loahpa mearka ? "
Jesus vástidii sidjiide: Váruhehket amas oktage čádjidahttit din!
Dasgo olusat bohtet mu nammii ja dadjet: " Mun lean Messias. " Ja
sii čádjidahttet olusiid. Dii gullabehtet soahtešláma ja sođiid
birra. Váruhehket amadet suorganit! Dasgo dát ferte dáhpáhuvvat,
muhto loahppa ii leat vel boahtán. Álbmogat čuožžilit álbmogiid
vuostái ja riikkat riikkaid vuostái, ja ollu báikkiin šaddá nealgi
ja eanandoarggástusat. Muhto buot dát leat dušše ávttaid álgu. De
sii bidjet din áŧestusaide ja goddet din, ja buot álbmogat vašuhit
din mu nama dihtii. Eatnagat vearránit ja behttet ja vašuhit guhtet
guimmiideaset. Ollu vearri profehtat čuožžilit ja fillejit olusiid
. Ja dan dihtii go lágahisvuohta lassána, eanemusaid ráhkisvuohta
čoasku. Muhto dat guhte bissu nanusin gitta loahpa rádjái,
bestojuvvo. Ja dát riikka evangelium sárdniduvvo duođaštussan buot
álbmogiidda, ja de boahtá loahppa. Go dii oaidnibehtet čuožžumin
bassi báikkis bilideaddji fastivuođa, man birra profehta Dánel lea
sárdnon, - vuhtiiváldos lohkki dan! - dalle fertejit sii geat leat
Judeas, báhtarit váriide; dat gii lea dáhki alde, ii galgga
njiedjat viežžat maidege viesus, ii ge dat gii lea bealddus galgga
máhccat ruoktot viežžat biktasis. Vuoi áhpehemiid ja njamaheddjiid
daid beivviid! Rohkadallet amadet dárbbašit báhtarit dálvet dahje
sábbáhin. Dasgo dalle šaddet dakkár stuora áŧestusat mat eai leat
leamaš máilmmi álggu rájes gitta otnážii, ja mat eai šatta šat
goassege. Jos dat áigi ii oaniduvvoše, ii šattaše oktage olmmoš
bestojuvvot. Muhto sin dihtii geat leat válljejuvvon, oaniduvvo diet
áigi. Jos oktage dalle dadjá didjiide: " Gea, dá lea Messias! "
dahje: " Duo son lea! " de allet oskko dasa! Dasgo vearri messiasat
ja vearri profehtat čuožžilit ja dahket stuora mearkkaid ja
oavdudaguid nu ahte jos vejolaš, de čádjidahtášedje sin ge geat
leat válljejuvvon. Gullet, mun lean cealkán didjiide dan
ovddalgihtii! Jos sii nappo dadjet didjiide: " Gea, son lea meahcis
", de allet mana dohko, dahje: " Gea, son lea gámmáriin ", de
allet oskko dasa. Dasgo seammá láhkái go álddagas boahtá nuortan ja
šleađgu gitta oarjjás, nu lea Olbmobártni boahtin. Gos rábbi lea,
dohko čoahkkanit goaskimat. Muhto dallánaga daid beivviid
áŧestusaid maŋŋil beaivváš sevnnjoda ii ge mánnu báitte, násttit
gahččet vuolás almmis, ja almmi fámut lihkahuvvojit. Dalle
Olbmobártni mearka ihtá albmái, ja buot máilmmi olmmoščearddat
luibmet, ja sii oidnet Olbmobártni boahtimin almmi balvvaid alde
fámuin ja stuora hearvásvuođain. Son vuolggaha eŋgeliiddis alla
básonšuoŋain, ja sii čohkkejit njealji máilmmečiegas sin geaid
son lea válljen, almmi nuppi ravddas gitta nuppi ravdii. Veardádus
fiikkonmuora birra Ohppet veardádusa fiikkonmuoras: Go dan oavssit
ožžot állosa ja lasttaid, de diehtibehtet ahte lea geassumin. Nu
diehtibehtet maiddái dii, go oaidnibehtet buot dáid dáhpáhuvvamin,
ahte son lea lahka ja čuožžumin uvssa ovddas. Duođaid, mun
cealkkán didjiide: Dát buolva ii noga ovdal go buot dát dáhpáhuvvet
. Albmi ja eanan duššet, muhto mu sánit eai goassege dušša
. Muhto dan beaivvi ja diimmu ii oktage dovdda, eai almmi eŋgelat ii
ge Bárdni, muhto duššefal Áhčči. Nugo lei Noa beivviid, nu lea
maiddái go Olbmobárdni boahtá. Ovdal stuoradulvvi sii borre ja juhke
, náitaladde ja náite gitta dan beaivvi rádjái go Noa manai árkka sisa
, eai ge sii ádden maidege ovdal go dulvi bođii ja válddii eret sin
buohkaid. Nu lea maiddái go Olbmobárdni boahtá. Dalle leat guokte
olbmá giettis; nubbi váldojuvvo, ja nubbi báhcá. Guokte nissona
ferdneba milluin; nubbi váldojuvvo, ja nubbi báhcá. Gohcci
bálvaleaddjit Gohcet dan dihtii, dasgo dii ehpet dieđe guđe beaivvi
din Hearrá boahtá. Muhto dán dii diehtibehtet: Jos dáluisit
dieđášii guđe idjagohcinvuorus suola boahtá, de gozášii ii ge
divttáše su gaikut iežas viesu. Lehket nappo dii ge gárvásat,
dasgo Olbmobárdni boahtá dan diimmu go ehpet leat vuordimin. Gii lea
dalle oskkáldas ja viissis bálvaleaddji, gean isit lea gohččon
bearráigeahččat eará bálvaleddjiid, vai son attášii sidjiide
borramuša rivttes áigái ? Ávdugas dat bálvaleaddji gean isit gávdná
dahkamin dán go son máhccá. Duođaid, mun cealkkán didjiide: Isit
bidjá su bearráigeahččat buot opmodagaidis. Muhto jos bálvaleaddji
lea fuotni ja dadjá: " Ii mu isit boađe vel ", ja son huškugoahtá
eará bálvaleddjiid ja borragoahtá ja juhkagoahtá juhkkiiguin, de dan
bálvaleaddji isit boahtá dan beaivvi go son ii leat vuordimin ja dan
diimmu go son ii dieđe, ja časká su jámas ja bidjá su
guoktilaččaid seahká; doppe sii čirrot ja gižahit bániid
. Veardádus logi nieidda birra Almmiriika sáhttá veardiduvvot logiin
nuorra nieiddain geat válde lámppáset ja vulge olggos irggi ovddal
. Viđas sis ledje jallat ja viđas jierpmálaččat. Jallat válde
mielde lámppáset, muhto eai oljju. Jierpmálaččat válde mielde
lámppáset oktan oljolihtiin. Go irgi ádjánii, de sii buohkat
oađestuvvagohte ja nohkke. Muhto gaskaija áiggi gullui čuorvvas: "
Irgi boahtá! Mannet su ovddal! "  De buot nieiddat morihedje ja
gárvvistedje lámppáset. Jallat dadje jierpmálaččaide: " Addet
midjiide oljjusteattet, dasgo min lámppát jáddagohtet. "  Muhto
jierpmálaččat vástidedje: " Eat atte, ii leat doarvái olju sihke
alcceseamet ja didjiide; mannet baicca gávpeolbmá lusa oastit! "
Dan botta go sii ádjánedje gávppis, irgi bođii, ja sii geat ledje
ráhkkanan, manne suinna heajaide, ja uksa giddejuvvui. Maŋŋil
eará nieiddat ge bohte ja dadje: " Hearra, hearrá, rabas uvssa
midjiide! "  Muhto son vástidii: " Duođaid, mun cealkkán didjiide
: Mun in dovdda din. "  Gohcet dan dihtii, dasgo dii ehpet dieđe
beaivvi ehpet ge diimmu. Veardádus oskkilduvvon taleanttaid birra
Dalle geavvá ná: Olmmái lei vuolgimin olgoriikii. Son gohčui
bálvaleddjiidis lusas ja oskkildii sidjiide opmodagas: Muhtumii son
attii vihtta taleantta, muhtumii guokte ja muhtumii fas ovtta,
juohkehažžii su fiehtuid ektui. De son vulggii. Son gii lei
ožžon vihtta taleantta, manai dallánaga ja gávppašii daiguin ja
dinii vihtta taleantta vel. Son gii lei ožžon guokte taleantta,
dagai seammá ja dinii guokte taleantta vel. Muhto son gii lei ožžon
ovtta taleantta, rokkai ráiggi eatnamii ja čiegai isidis ruđa dohko
. Go lei vássán guhkes áigi, de bálvaleddjiid isit máhcai ja
dahkagođii logu singuin. Son gii lei ožžon vihtta taleantta,
buvttii vihtta taleantta lassin ja dajai: " Hearrá, don oskkildit
munnje vihtta taleantta; gea, mun lean dinen vihtta vel. "  Su isit
vástidii: " Bures dahkkon! Don leat buorre ja oskkáldas bálvaleaddji
. Don leat leamaš oskkáldas uhcánaččain, mun attán ollu du háldui
. Boađe sisa isidat illui! "  Maiddái son gii lei ožžon guokte
taleantta, bođii ja dajai: " Hearrá, don oskkildit munnje guokte
taleantta; gea, mun lean dinen guokte vel. "  Ja su isit vástidii
sutnje: " Bures dahkkon! Don leat buorre ja oskkáldas bálvaleaddji
. Don leat leamaš oskkáldas uhcánaččain, mun attán ollu du háldui
. Boađe sisa isidat illui! "  Loahpas bođii son gii lei ožžon
ovtta taleantta, ja dajai: " Hearrá, mun dihten ahte don leat garra
olmmái gii láddjet doppe gosa it leat gilván, ja čohkket doppe gosa
it leat biđgen. Danne mun ballájin ja čihken du taleantta eatnamii
. Gea, dá lea dat mii lea du. "  Muhto isit vástidii sutnje: " Don
heajos ja láikkes bálvaleaddji! Don dihtet ahte mun láddjen doppe
gosa in leat gilván, ja čohkken doppe gosa in leat biđgen. Dan
dihtii livččet berren addit mu ruđa ruhtalonuheddjiide, de
livččen ožžon dan ruovttoluotta reanttuiguin go máhccen. Váldet
danne sus taleantta ja addet dan sutnje geas leat logi! Dasgo
juohkehažžii geas lea, addojuvvo ja son oažžu valljugasat ge
. Muhto sus geas ii leat, váldojuvvo vel dat ge eret mii sus l ea
. Ja bálkestehket dán gealbbohis bálvaleaddji olggobeallái
seavdnjadassii; doppe sii čirrot ja gižahit bániid. " Olbmobártni
duopmu Go Olbmobárdni boahtá hearvásvuođastis, ja buot eŋgelat
suinna, de son čohkána hearvásvuođa truvnnus ala. Buot álbmogat
čohkkejuvvojit su ovdii, ja son rátká sin, dego geahčči rátká
sávzzaid gáiccain; sávzzaid bidjá olgeš beallái ja gáiccaid gurut
beallái. De gonagas cealká daidda geat leat su olgeš bealde: "
Bohtet deike, dii geaid mu Áhčči lea buressivdnidan, ja árbejehket
dan riikka mii lea ráhkaduvvon didjiide máilmmi vuođđudeami rájes
. Dasgo mun ledjen nealggis, ja dii attiidet munnje borrat; mun
ledjen goikkus, ja dii attiidet munnje juhkat; mun ledjen amas, ja
dii válddiidet mu vuostái; mun ledjen álás, ja dii gárvvoheiddet mu
; mun ledjen buohcamin, ja dii galliidet mu; mun ledjen giddagasas,
ja dii bođiidet mu lusa. "  De vanhurskásat vástidit: " Hearrá,
goas mii oinniimet du nealgumin ja attiimet dutnje borrat, dahje
goikkus ja attiimet dutnje juhkat ? Goas oinniimet du amasin ja
válddiimet du vuostái, dahje álásin ja gárvvoheimmet du ? Goas
oinniimet du buohcamin dahje giddagasas, ja galliimet du ? "  Ja
gonagas vástida sidjiide: " Duođaid, mun cealkkán didjiide: Buot
maid dii lehpet dahkan oktii dáin mu uhcimus vieljažiin, dan lehpet
dahkan munnje. "  Dasto son cealká sidjiide geat leat su gurut bealde
: " Mannet eret mu luhtte, dii geat lehpet garuhuvvon, agálaš
dollii, mii lea ráhkaduvvon beargalahkii ja su eŋgeliidda. Dasgo
mun ledjen nealggis, ehpet ge dii addán munnje borrat; mun ledjen
goikkus, ehpet ge addán munnje juhkat; mun ledjen amas, ehpet ge
váldán mu vuostái; mun ledjen álás, ehpet ge gárvvohan mu; mun
ledjen buohcamin ja giddagasas, ehpet ge gallen mu. "  Dalle sii
vástidit: " Hearrá, goas oinniimet mii du nelgon dahje goikan dahje
amasin dahje álásin dahje buohcamin dahje giddagasas veahketkeahttá du
? "  Dalle son vástida sidjiide: " Duođaid, mun cealkkán didjiide:
Buot maid dii ehpet leat dahkan oktii dáin uhcimusain, dan ehpet leat
dahkan munnje ge. "  Ja dát mannet eret agálaš ráŋggáštussii,
muhto vanhurskásat agálaš eallimii. Lihtodeapmi Jesusa vuostái Go
Jesus lei geargan sárdnideames, de celkkii máhttájeddjiidasas: " Dii
diehtibehtet ahte beassážat leat guovtti beaivvi geažes, ja dalle
Olbmobárdni addojuvvo russiinávlejuvvot. "  Bajitbáhpat ja álbmoga
vuorrasat čoahkkanedje dál bajimušbáhpa Kaifasa gárdimii ja
lihtodedje váldit Jesusa gitta gávvilvuođain ja goddit su. Sii dadje
: " Muhto allot dattege fal basiid áiggi, amaset olbmot stuimmáskit
. " Jesus vuoiddaduvvo Betanias Go Jesus lei Betanias, spihtálaš
Simmona viesus, de bođii su lusa nisu geas lei divrras hádjavuoiddas
alabástalihti dievva. Son leikii dan Jesusa oaivái go son lei
čohkkámin beavddis. Máhttájeaddjit oidne dán ja suhtte. Sii dadje:
" Masa lea diekkár skihtardeapmi ávkin ? Vuoidasa han livččii
sáhttán vuovdit buori haddái ja addit ruđaid gefiide. "  Muhto Jesus
fuobmái dán ja celkkii sidjiide: " Manne dii vuorjabehtet su ? Son
lea dahkan munnje buori dagu. Geafit gal leat álo din luhtte, muhto
mun in leat álo din luhtte. Go son leikii dán vuoidasa mu rupmaša
badjel, de son vuoiddai mu hávdádeami várás. Duođaid, mun cealkkán
didjiide: Gos ihkinassii oppa máilmmis dát evangelium sárdniduvvo,
muitaluvvo maiddái dát dahku su muitun. " Judas beahttá Jesusa Dalle
okta dan guoktenuppelohkásis, gean namma lei Judas Iskariot, manai
bajitbáhpaid lusa ja dajai: " Man ollu mávssášeiddet munnje jos mun
attášin su din háldui ? " Sii mákse sutnje golbmalogi silbaruđa. Ja
dan rájes son ohcagođii liibba beahttit su. Beassášmállásat
Suvrrokeahtes láibbiid basiid vuosttaš beaivvi máhttájeaddjit bohte
Jesusa lusa ja jerre: " Gosa don hálidat min lágidit alccesat
beassášmállásiid ? "  Jesus vástidii: " Mannet gávpogii, dan olbmá
lusa gean diehtibehtet ja dadjet sutnje: Oahpaheaddji cealká: Mu
diibmu lea lahkaneamen; du luhtte mun hálidan borrat
beassášmállásiid máhttájeddjiidanguin. "  Máhttájeaddjit dahke nugo
Jesus lei gohččon sin ja ráhkadedje beassášmállásiid. Eahkedis son
čohkánii beavdái dainna guoktenuppelohkásiin. Go sii ledje
boradeamen, de son celkkii: " Duođaid, mun cealkkán didjide:
Muhtun dis beahttá mu. "  De sii šadde morrašii, ja okta nubbi
jearragođii sus: " Almma mun gal in leat dat, Hearrá ? "  Muhto
Jesus vástidii: " Dat gii buonjostii láibbi lihtis muinna oktanaga,
lea dat guhte beahttá mu. Olbmobárdni vuolgá eret, nugo lea
čállojuvvon su birra, muhto vuoi dan olbmo guhte beahttá Olbmobártni
! Dan olbmui livččii buoret jos ii livčče goassege riegádan. "
Judas, guhte behtii su, jearai: " Almma mun gal in leat dat, rabbi
? " Jesus vástidii: " Ieš han don dadjet dan. " Bassi
eahkedismállásat ásahuvvojit Go sii ledje boradeamen, de Jesus
válddii láibbi, rohkadalai giittusrohkosa, doadjalii dan, attii
máhttájeddjiidasas ja celkkii: " Váldet ja borret! Dát lea mu rumaš
. "  Ja son válddii geara, giittii Ipmila, attii sidjiide ja celkkii
: " Juhket buohkat dás! Dasgo dát lea mu varra, lihtu varra, mii
golggahuvvo eatnagiid ovddas suttuid ándagassii addojupmin. Ja dán
mun cealkkán didjiide: Dán rájes mun in juga šat dán viidnemuora
šattus ovdal go dan beaivvi go mun jugan varas viinni dinguin
Áhččán riikkas. " Jesus einnosta Biehtára biehttaleami Go sii ledje
lávlon máidnunlávlaga, de manne olggos Oljovárrái. Doppe Jesus
celkkii sidjiide: " Otná ija dii buohkat vearránehpet mus, dasgo lea
čállojuvvon: Mun časkkán geahčči, ja eallu bieđgana. Muhto
maŋŋil go mun lean bajásčuoččáldahttojuvvon, de mun manan din
ovdalis Galileai. "  Biehtár dajai sutnje: " Vaikko buohkat de
vearránivčče dus, de mun goittot in goassege daga dan. "  Jesus
vástidii: " Duođaid, mun cealkkán dutnje: Otná ija, ovdal go
vuoncávaris biškkáda, don biehttalat mu golbmii. "  Biehtár dajai
sutnje: " Vaikko vel jámášin duinna, de in eisege biehttal du. "
Nu buot eará máhttájeaddjit ge dadje. Getsemanes Dasto Jesus bođii
Getsemane-nammasaš báikái oktan máhttájeddjiidisguin, ja son celkkii
sidjiide: " Čohkánehket dása dan boddii go mun manan rohkadallat. "
De son válddii mielddis Biehtára ja Sebedeusa bártniguovtto, ja son
moraštišgođii ja ballagođii sakka. Son celkkii sidjiide: " Mu
siellu lea lossa morrašis jápmima rádjái. Báhcet dása ja gohcet
muinna! "  Son manai veaháš guhkkelii, luoitádii eatnamii
muođuidis ala ja rohkadalai: " Áhčážan! Jos leažžá vejolaš,
de divtte dán geara mannat mu meattá. Allos dattege šatta nugo mun
dáhtun, muhto nugo don dáhtut. "  Son máhcai máhttájeddjiidis lusa
ja gávnnai sin oađđimin, ja son celkkii Biehtárii: " Ehpet de
nagadan gohcit muinna ovttage diimmu. Gohcet ja rohkadallet amadet
šaddat geahččalussii! Vuoigŋa gal lea geargat, muhto oažži lea
headju. "  Son manai nuppádassii fas eret ja rohkadalai: " Áhčážan
! Jos dát gearra ii sáhteš mannat jugakeahttá mu meattá, de šaddos
du dáhttu! "  Go son bođii ruovttoluotta, de gávnnai sin fas
oađđimin, dasgo sin čalmmit ledje lossadat nahkáriin. Dál son
guđii sin ja manai fas eret goalmmádassii ja rohkadalai, seammá
sániiguin go ovdal ge. De bođii fas máhttájeddjiid lusa ja celkkii:
" Lehpet go dii ain oađđimin ja vuoiŋŋasteamen ? Diibmu lea
boahtán go Olbmobárdni addojuvvo suttolaččaid gieđaide
. Čuožžilehket, vulgot! Gehččet, son gii beahttá mu, lea
lahka. "  Jesus váldojuvvo gitta Go son lei ain sárdnumin, de bođii
Judas, okta dan guoktenuppelohkásis, ja su fárus stuora joavku mas
ledje miehkit ja soappit. Sii bohte bajitbáhpaid ja álbmoga
vuorrasiid luhtte. Beahtti lei šiehtadan singuin mearkka: " Dat
gean mun cummistan, son dat lea. Váldet su! "  Ja dan seammás son
manai Jesusa lusa ja dajai: " Bures, rabbi! "  ja cummistii su
. Muhto Jesus celkkii sutnje: " Ustiban, daga dan man várás don leat
boahtán! " De earát ge bohte su lusa ja dohppejedje Jesusa ja válde
su gitta. Okta sis geat ledje suinna, rohttii dalle miehkis ja
čuolastii bajimušbáhpa bálvaleaddji ja čuohpai sus bealji eret
. Jesus celkkii sutnje: " Nahket miehkát fas dohppii. Dasgo son
guhte dorvvasta miehkkái, gahččá miehki ovddas. Jáhkát go don ahte
mun in sáhtáše jearrat Áhčistan, ja son vuolggahivččii munnje
eanet go guoktenuppelohkái legiona eŋgeliid. Muhto mo
ollašuvašedje dalle čállagat mat celket ahte dát galgá dáhpáhuvvat
? "  Dan seammás son celkkii dan jovkui mii lei boahtán: " Dii lehpet
vuolgán mihkiiguin ja soppiiguin váldit mu gitta, dego livččen
rievvár. Mun čohkkájin tempelšiljus ja oahpahin beaivválaččat,
muhto dalle ehpet váldán mu gitta. Muhto buot dát lea dáhpáhuvvan vai
profehtaid čállagat ollašuvašedje. " De buot máhttájeaddjit
guđđe su ja báhtaredje. Jesus Alla Ráđi ovddas Sii geat ledje
váldán Jesusa gitta, dolvo su dál bajimušbáhpa Kaifasa lusa, gosa
čálaoahppavaččat ja vuorrasat ledje čoahkkanan. Biehtár
oavnnjildii Jesusa gitta bajimušbáhpa gárdimii; doppe son manai
šilljui ja čohkánii fávttaid searvái geahččat mo loahpas geavvá
. Bajitbáhpat ja oppa Ráđđi oččodedje vearri duođaštusa Jesusa
vuostái, vai beasašedje dubmet su jápmimii. Muhto eai sii gávdnan
maidege, vaikko máŋga vihtana bukte vearri duođaštusaid. Loahpas
bohte guovttis geat dajaiga: " Dát olmmoš lea cealkán: Mun máhtán
gaikkodit Hearrá tempela ja hukset dan fas golmma beaivvis. "  Dalle
bajimušbáhppa čuožžilii ja jearai sus: " Ii go dus leat mihkkege
dadjamušaid sudno áššáskuhttimiidda ? "  Muhto Jesus orui jávohaga
. Bajimušbáhppa dajai: " Ealli Ipmila bokte mun vuortnuhan du
cealkit midjiide: Leat go don Messias, Ipmila Bárdni ? "  Jesus
vástidii: " Ieš han don dadjet dan. Muhto mun cealkkán didjiide:
Dás duohko dii beassabehtet oaidnit Olbmobártni čohkkámin Fámu olgeš
gieđa bealde ja boahtimin almmi balvvaid alde. "  De bajimušbáhppa
gaikkihii biktasis guovdat ja dajai: " Son lea bilkidan Ipmila! Maid
mii dál vihtaniiguin ? Dii lehpet gullan bilkádusa. Maid dii
oaivvildehpet ? " Sii vástidedje: " Son lea sivalaš jápmit. "  De
sii čolge su muođuid njeaiga ja čorbme su. Earát spežžo su
muođuide ja dadje: " Messias, profehtastala midjiide! Gii čorpmai
du ? "  Biehtár biehttala Jesusa Dan botta Biehtár čohkkái
olggobealde šiljus. Muhtun biigá bođii su lusa ja dajai: " Don han
maid ledjet dainna galilealaččain Jesusiin. "  Muhto Biehtár
biehttalii buohkaid gullut ja dajai: " Mun in ádde maid don hálažat
. "  Go son manai poartalatnjii, de eará biigá oinnii su ja dajai
daidda geat ledje čuožžumin das: " Diet lei nasaretlaččain
Jesusiin. "  Biehtár fas biehttalii ja vuortnui: In mun dovdda dien
olbmo. Veahá maŋŋelaš bohte sii geat ledje čuožžumin das,
Biehtára lusa ja dadje: " Duođaid, don leat maid okta sis! Dat han
gullo du suopmanis. "  De son riemai garrudit ja vuordnut: " Mun in
dovdda dien olbmo. " Dan seammás vuoncávaris biškkádii. De Biehtár
muitái maid Jesus lei cealkán sutnje: " Ovdal go vuoncávaris
biškkáda, don biehttalat mu golmma geardde. " Ja son manai olggos
ja čierui bahčagit. Jesus dubmejuvvo Árrat iđedis buot bajitbáhpat
ja álbmoga vuorrasat čoahkkanedje ja mearridedje goddit Jesusa. Sii
čatne su, dolvo su eret ja adde su eananhearrá Pilatusa háldui
. Judas sorbme iežas Go Judas gii lei beahttán Jesusa, oinnii ahte
Jesus lei dubmejuvvon, de son gáđai ja doalvvui dan golbmalogi
silbaruđa ruovttoluotta bajitbáhpaide ja vuorrasiidda ja dajai: "
Mun lean suddudan ja beahttán vigihis vara. " Sii vástidedje: " Mii
ba das guoská midjiide ? Diet lea du iežat ášši. "  De son
bálkestii ruđaid tempelii ja manai ja harcii iežas. Bajitbáhpat
válde silbaruđaid, muhto dadje: " Ii leat lobálaš bidjat daid
tempelbumbái, go dat leat varraruđat. "  De sii mearridedje oastit
láirálihttedahkki bealddu daiguin ja geavahit dan vierrásiid
hávdebáikin. Dan dihtii dat bealdu gohčoduvvo Varrabealdun vel otná
beaivvi ge. Nu ollašuvai dat mii lea celkojuvvon profehta Jeremia
bokte: Sii válde dan golbmalogi silbaruđa, hatti, masa
israellaččat árvvoštalle dán olbmá, ja daiguin sii oste
láirálihttedahkki bealddu, nugo Hearrá lei gohččon mu. Jesus
Pilatusa ovddas Jesus dolvojuvvui dál eananhearrá ovdii. Ja
eananhearrá jearai sus: " Leat go don juvddálaččaid gonagas ? "
Jesus vástidii: " Ieš han don dadjet dan. "  Muhto go bajitbáhpat
ja vuorrasat váidaledje su, de son ii vástidan maidege. Dalle
Pilatus jearai sus: " It go don gula man garrasit sii sivahallet du ?
"  Muhto Jesus ii vástidan sáni ge, ja eananhearrá imaštalai sakka
. Basiid áiggi eananhearrá lávii luoitit luovus muhtun fáŋgga, gean
olmmošjoavku ieš dáhtui. Dan áiggi lei giddagasas muhtun
bahábeakkálmas olmmái gean namma lei Barabbas. Pilatus jearai dál sis
geat ledje čoahkkanan: " Goappá dii dáhttubehtet mu luoitit luovus,
Barabbasa vai Jesusa, gii gohčoduvvo Messiasin ? "  Dasgo son
árvisdii ahte sii ledje addán Jesusa su háldui gáđašvuođas. Go
Pilatus lei čohkkámin duopmárstuolus, de bođii sátni sutnje su
áhkás: " Ale daga maidege dán vanhurskkis olbmái! Dasgo mus ledje
surgadis niegut mannan ija su dihtii. "  Muhto bajitbáhpat ja
vuorrasat sártnuhedje olbmuid gáibidit Barabbasa luovus ja goddit
Jesusa. Go eananhearrá jearai sis: " Goappá dii dáhttubehtet mu
luoitit luovus ? " de sii vástidedje: " Barabbasa. "  Pilatus jearai
: " Maid mun dalle dagan Jesusii, gii gohčoduvvo Messiasin ? "
Buohkat čurvo sutnje: " Russiinávle su! "  Son jearai: " Maid
baháid ba son lea dahkan ? " Muhto sii huike ain jitnoseabbot: "
Russiinávle su! "  Go Pilatus oinnii ahte son ii sáhte šat dahkat
maidege, ja ahte stuibmi lassánii, de son válddii čázi ja basai
gieđaidis olbmuid oaidnut. Son dajai: " Mun lean vigiheapmi dán
olbmá varrii. Dát lea din ovddasvástádus. "  Oppa joavku vástidii:
" Bohtos su varra min ja min mánáid badjelii! "  De son luittii
Barabbasa luovus, muhto Jesusa son roaiskkuhii ja attii
russiinávlejuvvot. Soalddáhat bilkidit Jesusa Eananhearrá soalddáhat
válde Jesusa mielddiset ladnái ja čohkkejedje buot fávttaid su birra
. Sii nuolahedje su ja heŋgejedje skárllatrukses soalddátbiktasa su
olggiid ala, bárgidedje bastilislátnjákruvnnu ja bidje dan su oaivái
ja bidje soappi su olgeš gihtii. Sii luoitádedje su ovdii,
bilkidedje su ja dadje: " Dearvva dutnje, juvddálaččaid gonagas!
"  Ja sii čolge su njeaiga, dohppejedje soappi ja časke su oaivái
. Go sii ledje bilkidan su, de nulle sus soalddátbiktasa ja cogge
sutnje fas iežas biktasiid. Jesus russiinávlejuvvo De sii dolvo
Jesusa russiinávlejuvvot. Dohko manadettiin sii deive kyrenelaš
olbmá gean namma lei Simmon, ja bággejedje su guoddit Jesusa ruossa
. Go sii bohte dan báikái mii gohčoduvvo Golgatan, mii mearkkaša
Oaivegállobáiki, de adde Jesusii viinni masa lei seaguhuvvon sáhppi,
muhto go son máisttii dan, de ii dáhtton juhkat. Go sii ledje
russiinávlen su, de vuorbádedje su biktasiid ja juogadedje daid
gaskaneaset. De čohkkájedje das ja fáktejedje su. Su oaivvi
bajábeallái sii ledje bidjan áššáskuhttinčállosa: " Dát lea Jesus
, juvddálaččaid gonagas. "  Oktan suinna sii russiinávlejedje
maiddái guokte rievvára, nuppi olgeš ja nuppi gurut beallái. Sii
geat vázze meattá, bárde oaivvi ja bilkidedje su: " Don gii
gaikkodat tempela ja hukset dan fas ođđasit golmma beaivvis!
Beastte dál iežat, jos leaččat Ipmila Bárdni, ja njieja ruossas!
"  Seammá láhkái bajitbáhpat oktan čálaoahppavaččaiguin ja
vuorrasiiguin bilkidedje su ja dadje: " Earáid son gal lea beastán,
muhto iežas ii sáhte beastit. Ii ba son leat Israela gonagas ?
Njidjos dal ruossas, de mii oskut sutnje. Son lea dorvvastan Ipmilii
; gádjos dal Ipmil su, jos son ráhkisteš su. Dasgo son lea cealkán
ahte son lea Ipmila Bárdni. "  Seammá láhkái hiddjideigga su
rievvárguovttos ge geat leigga russiinávlejuvvon oktan suinna. Jesus
jápmá Guđat diimmu rájes šattai seavdnjadas miehtá eatnama, gitta
ovccát diimmu rádjái. Ovccát diimmus Jesus čuorvvui alla jienain: "
Eli, Eli, lema sabaktani ? " Dat lea: " Ipmilan, Ipmilan, manne
don leat mu guođđán ? "  Muhtumat sis geat čužžo das, gulle dan
ja dadje: " Son čuorvu Elia. "  Ja muhtun sis viegai dakkaviđe su
lusa, válddii guobbarasa ja láktadii dan suvrra viinniin, bijai dan
soabbegeahčái ja attii sutnje juhkat. Muhto earát dadje: " Ale vuos
, gehččot boahtá go Elia gádjut su. "  Muhto Jesus čurvii fas alla
jienain ja attii vuoiŋŋas. Dalle tempela ovdaloavdda gaikánii
guovdat, badjeravddas gitta vuolleravdii. Eanan doarggistii ja
bávttit luoddanadde. Hávddit rahpasedje, ja ollu jápmán bassi
olbmuid rupmašat bajásčuoččáldahttojuvvojedje. Sii bohte olggos
hávddiineaset Jesusa bajásčuožžileami maŋŋil ja manne bassi
gávpogii, gos olusat oidne sin. Muhto go offiseara ja earát geat
ledje fáktemin Jesusa, vásihedje eanandoarggástusa ja dan mii
dáhpáhuvai, de sii suorganedje sakka ja dadje: " Duođaid, son lei
Ipmila Bárdni! "  Veahá gaskka das eret ledje maiddái máŋga nissona
geahččamin. Sii ledje čuvvon Jesusa Galilea rájes ja bálvalan su
. Sin gaskkas ledje Márjá Magdalena, Jáhkoba ja Jovsseha eadni Márjá
, ja Sebedeusa bártniid eadni. Jesus hávdáduvvo Go šattai eahket,
de bođii dasa Jovsset, rikkis arimatealaš, gii maiddái lei Jesusa
máhttájeaddji. Son manai Pilatusa lusa ja siđai Jesusa rupmaša. Ja
Pilatus gohčui addit dan sutnje. Jovsset válddii rupmaša, giesai
dan buhtes liinni sisa ja bijai dan ođđa hávdái, man son lei
čuolahan alccesis báktái. Son fierahii stuora geađggi ráiggi ovdii
ja vulggii eret. Muhto Márjá Magdalena ja nubbi Márjá leigga das ja
čohkkáiga aiddo hávddi buohta. Fákta hávddi luhtte Nuppi beaivvi,
sábbáha ráhkkananbeaivvi maŋŋil, bajitbáhpat ja farisealaččat
manne searválagaid Pilatusa lusa ja dadje: " Hearrá, midjiide lea
boahtán jurdagii maid dát verrošeaddji dajai ealedettiinis: Golmma
beaivvi geažes mun bajásčuoččáldahttojuvvon. Gohčo dan dihtii
atnit hávddi dárkilis geahčus goalmmát beaivvi rádjái, amaset su
máhttájeaddjit beassat suoládit su ja dadjat álbmogii ahte son lea
bajásčuoččáldahttojuvvon jábmiid luhtte. Dalle dat maŋit fillehus
šattašii bahábun go ovddit. "  Pilatus vástidii: " Dá leat
didjiide fávttat. Mannet ja gáhttejehket nu bures go sáhttibehtet. "
Sii manne ja gáhttejedje hávddi sihke fávttaiguin ja seaillain man sii
bidje geađgái. Jesusa bajásčuožžileapmi Go sábbát lei vássán ja
vahku vuosttaš beaivi čuvggodišgođii, de Márjá Magdalena ja nubbi
Márjá manaiga geahččat hávddi. Fáhkka šattai garra
eanandoarggástus, dasgo Hearrá eŋgel njiejai almmis, manai hávddi
lusa ja fierahii geađggi eret ja čohkánii dan ala. Son lei šearrat
dego álddagas, ja biktasat ledje vielgadat dego muohta. Fávttat
doarggistedje balus go oidne su, ja gahčče dego jápmán. Muhto
eŋgel sárdnugođii nissoniidda: " Alli bala! Mun dieđán ahte doai
ohcabeahtti Jesusa, gii russiinávlejuvvui. Son ii leat dás, son lea
bajásčuoččáldahttojuvvon, nugo celkkii. Boahtti geahččat báikki
gos son veallái! Doapmaleahkki su máhttájeddjiid lusa ja daddji ahte
son lea bajásčuožžilan jábmiid luhtte ja manná Galileai din ovdalis
; doppe dii oaidnibehtet su. - Dál lean cealkán dan dudnuide. "
Soai doapmaleigga eret hávddi luhtte balus ja stuora ilus, ja
viehkaleigga muitalit dan su máhttájeddjiide. Dalle Jesus bođii
sudno ovddal ja dearvvahii sudno. Soai manaiga ja fátmmasteigga su
julggiid ja gopmirdeigga su. Jesus celkkii sudnuide: " Alli bala!
Manni muitalit mu vieljaide ahte sii galget mannat Galileai. Doppe
sii oidnet mu. " Fávttat dulgojuvvojit Go nissonat ain leigga
mannamin, de muhtumat fávttain bohte gávpogii ja muitaledje
bajitbáhpáide mii lei dáhpáhuvvan. Bajitbáhpat čoahkkanedje
vuorrasiiguin, ja sii mearridedje addit soalddáhiidda ollu ruđaid
. Sii dadje soalddáhiidda: " Dadjet ahte su máhttájeaddjit bohte
ihkku ja suoládedje su din oađedettiin. Jos eananhearrá gulaš dán,
de mii soažžudit su nu ahte dii oažžubehtet leat ráfis. "  Sii
válde vuostái ruđaid ja dahke nugo gohčohalle. Ja dát sáhka lea
viidánan juvddálaččaid gaskii gitta dán beaivvi rádjái
. Vuolggahusgohččun Buot oktanuppelohkái máhttájeaddji vulge
Galileai dan várrái gosa Jesus lei gohččon sin boahtit. Go sii
oidne su, de luoitádedje čippiid ala ja gudnejahtte su, muhto
muhtumat eahpidedje. Jesus loaiddastii sin ovdii ja sártnui sidjiide
: " Munnje lea addojuvvon buot fápmu almmis ja eatnama alde. Vulget
dan dihtii ja dahket buot álbmogiid máhttájeaddjin gásttašettiin sin
Áhči ja Bártni ja Bassi Vuoiŋŋa nammii ja oahpahettiin sin doallat
buot dan maid mun lean gohččon din doallat. Ja gehččet, mun lean
dinguin buot beivviid gitta dálá máilmmi loahpa rádjái. "  Dás álgá
Jesus Kristusa, Ipmila Bártni, evangelium. Profehta Jesaja girjái
lea čállojuvvon: Geahča, mun vuolggahan áirasan du ovddabeale,
son ráhkada dutnje geainnu. Jietna čuorvu meahcis: Válmmaštehket
geainnu Hearrái, njulgejehket su bálgáid! Nu gásttašeaddji Johanas
sárdnidišgođii meahcis ahte olbmot galge dahkat jorgalusa ja
gásttašuvvot suttuid ándagassii addojupmin. Oppa Judea ja buot
Jerusalema ássit vulge su lusa. Sii dovddastedje suttuideaset, ja
Johanas gásttašii sin Jordaneanus. Johanasas ledje badjelis
kamelguolgabiktasat ja sus lei náhkkeboagán álimiiddis birra, ja su
borramuš lei rásselohkut ja meahccehonnet. Son sárdnidii: " Mu
maŋŋil boahtá son gii lea gievrrat go mun; mun in leat dohkálaš
njahkalit nuollat su gámavuoddagiid ge. Mun lean gásttašan din
čáziin, muhto son gásttaša din Bassi Vuoiŋŋain. " Jesus
gásttašuvvo ja geahččaluvvo Daid beivviid bođii Jesus Nasaretas
Galileas, ja Johanas gásttašii su Jordaneanus. Dakkaviđe go Jesus
čuožžilii čázis, de oinnii almmi leahkkaseamen ja Vuoiŋŋa
boahtimin su badjelii duvvá hámis. Ja almmis gullui jietna: " Don
leat mu Bárdni gean mun ráhkistan, don leat mu miela mielde. "
Dallánaga Vuoigŋa ájii su meahccái. Doppe son lei njealljelogi
beaivvi, ja Sáhtán geahččalii su. Son elii spiriid gaskkas, ja
eŋgelat bálvaledje su. Jesus rávká vuosttaš máhttájeddjiid Maŋŋil
go Johanas lei biddjojuvvon giddagassii, Jesus bođii Galileai
sárdnidit Ipmila evangeliuma. Son celkkii: " Áigi lea dievvan,
Ipmila riika lea boahtán lahka. Jorgalehket ja oskot evangeliumii!
Go son lei vázzimin Galileajávregátti, de oinnii Simmona ja su vielja
Ándarasa suohppumin nuohti jávrái, dasgo soai leigga guollebivdit
. Jesus celkkii sudnuide: " Čuovvu mu, de mun dagan dudno
olmmošbivdin! "  Dan seammás soai guđiiga firpmiideaskka ja
čuovuiga su. Go Jesus lei vázzán veahá gaskka, de oinnii Jáhkoba,
Sebedeusa bártni, ja su vielja Johanasa. Soai leigga čohkkámin
fatnasis ja čiktimin firpmiid. Dallánaga son rávkkai sudno, ja soai
guđiiga áhčiska Sebedeusa fatnasii láigobargiiguin ja čuovuiga su
. Jesus buorida buhcciid Kapernaumis Sii bohte Kapernaumii, ja
sábbáhin son manai synagogii ja oahpahišgođii. Olbmot hirpmástuvve
su oahpaheamis, dasgo son oahpahii isitvuođain ii ge nugo
čálaoahppavaččat. Sin synagogas lei dalle olmmái geas lei
buhtismeahttun vuoigŋa. Son čuorvugođii: " Mii dus lea minguin
dahkamuššan, nasaretlaš Jesus ? Leat go boahtán duššadit min ?
Mun dieđán gii don leat, Ipmila Bassi! "  Muhto Jesus šikkui
vuoiŋŋa ja celkkii: " Jávohuva ja vuolgge sus olggos! "  Ja
buhtismeahttun vuoigŋa gaikkui olbmá ja vulggii gilju sus olggos
. Buohkat suorganedje ja dadje oktiinjálmmiid: " Mii dát lea ? Son
buktá oahpu! Son han gohčču vel buhtismeahttun vuoiŋŋaid ge
isitvuođain, ja dat jeagadit su. "  Ja sáhka su birra viidánii
fargga miehtá Galilea. Go sii vulge synagogas, de bohte Simmona
guoktá Ándarasain geahčai oktan Jáhkobiin ja Johanasain. Doppe
Simmona vuoni lei veallámin seaŋggas heajos buohccin, ja sii
muitaledje dan dakkaviđe Jesusii. Son manai su lusa, dollii su
gihtii ja čuoččáldahtii su. Dávda luittii su, ja son
bálvališgođii sin. Go šattai eahket ja beaivváš lei luoitádan,
de sii bukte su lusa buot buhcciid ja bosttahuvvon olbmuid, ja oppa
gávpot lei čoagganan uvssa ovdii. Son buoridii olusiid geain ledje
máŋggalágán dávddat, ja ájii olggos máŋga bahá vuoiŋŋa. Muhto
son ii suovvan bahá vuoiŋŋaid dadjat maidege, dasgo dat dihte gii
son lei. Jesus sárdnida eará gávpogiin Árrat nuppi iđida, go ain
lei seavdnjat, son lihkai ja manai olggos ávdin báikái ja rohkadalai
doppe. Simmon ja su guoimmit doapmaledje maŋŋái, ja go gávdne su,
de dadje: " Buohkat leat ohcamin du! "  Muhto Jesus vástidii: "
Vulgot eará giliide dáppe birrasiin, vai mun beasan sárdnidit doppe
ge. Danne mun lean boahtán deike. "  De jođašii miehtá Galilea,
sárdnidii sin synagogain ja ájii olggos bahá vuoiŋŋaid. Jesus
buorida spihtálačča Muhtun spihtálaš bođii Jesusa lusa, luoitádii
su ovdii ja dajai sutnje: " Jos don dáhtožat, de sáhtát buhtistit
mu! "  Jesus árkkášii su njuorrasit. Son geigii gieđas,
guoskkahii su ja celkkii sutnje: " Mun dáhtun, šatta buhtisin! "
Dakkaviđe jávkkai spihtálvuohta, ja olmmái buhtistuvvui. Muhto
Jesus vuolggahii su dakkaviđe eret ja celkkii sutnje garrasit: "
Várut dadjamis maidege geasage dán birra! Muhto mana čájehit iežat
báhppii ja oaffaruša buhtástusat ovddas dan maid Movsses lea
gohččon. Dat lea olbmuide duođaštussan. "  Muhto olmmái manai
eret ja muitališgođii buohkaide dan mii lei dáhpáhuvvan, nu ahte
Jesus ii sáhttán šat boahtit albmosit mange gávpogii. Son orui
gávpogiid olggobealde, ávdin báikkiin. Liikkáge olbmot bohte su lusa
juohke guovllus. Jesus buorida lámis olbmá Kapernaumis Muhtun
beivviid geažes Jesus bođii fas Kapernaumii, ja de beaggigođii
ahte son lei ruovttus. Dohko čoagganedje nu ollu olbmot ahte dat eai
čáhkan sisa eai ge uvssa ovdii ge, ja son sárdnidii sidjiide sáni
. Sii bukte lámis olbmá su lusa; njeallje olbmá gudde su. Muhto go
olbmuid eatnatvuođa dihtii eai beassan Jesusa lusa, de gaiko dáhki
dakko buohta gokko Jesus lei. Go ledje dahkan ráiggi, de luite
vuolás guoddinseaŋgga man alde lámis olmmái lei veallámin. Go Jesus
oinnii sin oskku, de celkkii lápmásii: " Bárdnán, du suttut leat
ándagassii addojuvvon. "  Muhto muhtun čálaoahppavaččat ledje
čohkkámin das, ja sii jurddašedje váimmuineaset: " Mo ba son
sáhttá sárdnut ná ? Son bilkida Ipmila! Gii sáhttá addit suttuid
ándagassii earet go Ipmil ? "  Jesus dovddai dakkaviđe vuoiŋŋastis
ahte sii jurddašedje nie, ja son celkkii sidjiide: " Manne dis leat
diekkár jurdagat din váimmuin ? Goabbá lea álkkit dadjat lápmásii,
jogo: Du suttut leat dutnje ándagassii addojuvvon, dahje: Lihka
bajás, váldde seaŋggat ja vázzil ? Muhto vai dii dieđášeiddet ahte
Olbmobártnis lea fápmu eatnama alde addit suttuid ándagassii " - ja
dál son jorggiha lámis olbmui, - " de mun cealkkán dutnje: Lihka
bajás, váldde seaŋggat ja mana ruoktot! "  Ja olmmái čuožžilii,
válddii dallánaga seaŋggas ja váccii olggos buohkaid oaidnut, nu
ahte buohkat imaštedje sakka ja máidno Ipmila ja dadje: " Dakkára
mii eat leat goassege oaidnán. " Jesus rávká Levi máhttájeaddjin
Dasto Jesus manai fas jávregáddái. Oppa olmmošjoavku bođii su lusa
, ja son oahpahii sin. Go lei vuolgimin doppe, de oinnii Levi,
Alfeusa bártni, čohkkámin tuolloviesus. Jesus celkkii sutnje: "
Čuovo mu! " Ja son čuožžilii ja čuovui su. Maŋŋil Jesus lei
guossin Levi geahčen, ja ollu tuollárat ja suttolaččat ledje
čohkkámin beavddis Jesusiin ja su máhttájeddjiiguin, dasgo eatnagat
čuvvo su. Go farisealaččaid čálaoahppavaččat oidne ahte son
boradii suttolaččaiguin ja tuolláriiguin, de sii jerre su
máhttájeddjiin: " Manne son borada tuolláriiguin ja suttolaččaiguin
? "  Jesus gulai dán ja celkkii sidjiide: " Eai dearvvaš olbmot
dárbbaš dálkkasteaddji, muhto buohccit. Mun in leat boahtán rávkat
vanhurskásiid, muhto suttolaččaid. " Gažaldat borakeahttáivuođa
birra Johanasa máhttájeaddjit ja farisealaččat atne
borakeahttáivuođa, ja muhtumat bohte Jesusa lusa ja jerre: "
Johanasa máhttájeaddjit ja farisealaččaid máhttájeaddjit atnet
borakeahttáivuođa, muhto manne du máhttájeaddjit eai daga dan ? "
Jesus vástidii: " Sáhttet go headjaguossit atnit borakeahttáivuođa
dan botta go irgi lea sin luhtte ? Nu guhká go irgi lea sin luhtte,
eai sáhte atnit borakeahttáivuođa. Muhto áigi boahtá go irgi
váldojuvvo sis eret, ja dan beaivvi go dat dáhpáhuvvá, de sii atnet
borakeahttáivuođa. Ii oktage bija duohpakeahtes duogŋasa boares
biktasii. Dasgo dalle ođđa duokŋas gaiku bihtá boares biktasis ja
ráigi šaddá velá stuoribun. Ii ge oktage leaikko varas viinni boares
náhkkeseahkaide. Dasgo dalle viidni ludde seahkaid, ja sihke viidni
ja seahkat billašuvvet. Leaikko varas viinni ođđa náhkkeseahkaide
! " Jesus ja sábbát Muhtun sábbáha Jesus lei vázzimin gordnebealdduid
čađa, ja vaccedettiin máhttájeaddjit čoaggigohte gordneoivviid
. Farisealaččat dadje sutnje: " Geahča! Manne sii dahket dan mii
ii leat lobálaš sábbáhin ? "  Son vástidii: " Ehpet go dii leat
goassege lohkan maid Dávvet dagai go lei heađis ja nealgumin, son ja
su olbmát ? Son manai Ipmila vissui, go Abjatar lei bajimušbáhppan,
ja borai oaffarláibbiid maid ii oktage eará go báhpat oaččo borrat,
ja son attii maiddái sidjiide geat ledje suinna. "  Ja Jesus celkkii
sidjiide: " Sábbát šattai olbmo dihtii, ii ge olmmoš sábbáha
dihtii. Danne lea Olbmobárdni sábbáha hearrá ge. "  Son manai fas
synagoga sisa. Doppe lei olmmái geas lei ástan giehta. Ja
farisealaččat atne Jesusa čalmmis oaidnit buorideažžá go son
olbmá sábbáhin, vai sii beasašedje váidit su. Muhto son celkkii
olbmái geas lei ástan giehta: " Čuožžil ja boađe deike! "  Ja
son jearai sis: " Lea go sábbáhin lobálaš dahkat buriid dahje dahkat
baháid, gádjut heakka dahje goddit ? " Muhto sii orro jávohaga. Son
geahčai birra buohkaide, dievva moaris ja morrašis sin garra
váimmuid dihtii ja celkkii olbmái: " Geige gieđat! " Son geigii dan
, ja giehta dearvvašmuvai. Muhto farisealaččat manne dakkaviđe
olggos ja lihtodišgohte Herodesa čuovvuiguin Jesusa vuostái mo
sáhtášedje goddit su. Jesus sárdnida ja buorida Dasto Jesus
geassádii eret jávregáddái máhttájeddjiidisguin, ja ollu olbmot
Galileas čuvvo sin. Maiddái Judeas, Jerusalemis ja Idumeas,
Jordana nuorttabealde ja Tyrosa ja Sidona guovlluin bohte ollu olbmot
su lusa, dasgo sii ledje gullan buot maid son dagai. Jesus dáhtui
máhttájeddjiidis doalahit sutnje fatnasa gárvvisin olbmuid
eatnatvuođa dihtii, amaset bahkket su ala. Dasgo son buoridii
olusiid, ja buohkat geain ledje vigit, bahkkejedje su ala vai
beasašedje guoskkahit su. Go buhtismeahttun vuoiŋŋat oidne su, de
luoitádedje su ovdii ja čurvo: " Don leat Ipmila Bárdni! "  Muhto
son gilddii sin garrasit muitaleames geasage iežas birra. Jesus
vállje guoktenuppelohkása Jesus manai bajás várrái ja rávkkai lusas
muhtumiid geaid lei válljen, ja sii bohte su lusa. Son válljii
guoktenuppelohkása geat galge čuovvut su ja vuolggahuvvot sárdnidit
ja su fámuin ádjit olggos bahá vuoiŋŋaid. Dat guoktenuppelogis
geaid son válljii, ledje Simmon, geasa son bijai liigenamman Biehtár
, Jáhkot, Sebedeusa bárdni, ja su viellja Johanas - dán guoktá son
gohčodii Boanergesin, mii mearkkaša bajánbártnit - ja Ándaras,
Filip ja Bartolomeus, Matteus, Duomás ja Jáhkot, Alfeusa bárdni,
Taddeus ja Simmon Kananeus, ja Judas Iskariot, guhte behtii su
. Jesus lea gievrrat go Sáhtán ja bahá vuoiŋŋat De Jesus bođii
ruoktot, ja olbmot čoahkkanedje fas dohko, nu ahte son ja su
máhttájeaddjit eai ožžon borrandili ge. Go su fuolkkit gulle dan,
de manne viežžat su, dasgo sii dadje ahte son lei áibbas dájáskan
. Muhto čálaoahppavaččat geat ledje boahtán Jerusalemis, dadje: "
Sus lea Beelsebul! Bahá vuoiŋŋaid oaivámučča fámuin son ádjá
olggos bahá vuoiŋŋaid! "  De Jesus gohčui sin lusas ja sártnui
sidjiide veardádusaiguin: " Mo sáhtášii Sáhtán ádjit olggos Sáhtána
? Jos riika lea soahpameahttun iežainis, de dat ii sáhte bissut. Ja
jos ruoktu lea soahpameahttun iežainis, de dat ruoktu ii sáhte
bissut. Jos Sáhtán lea čuožžilan iežas vuostái ja lea
soahpameahttun iežainis, de son ii sáhte bissut, muhto dat lea su
loahppa. Ii ge oktage sáhte mannat gievrras olbmá dállui rievidit su
opmodagaid ovdal go son vuos čatná su. Dalle sáhttá rievidit su
viesu. Duođaid, mun cealkkán didjiide: Buot suttut addojuvvojit
ándagassii olbmuide, velá bilkádusat ge, man ollu dal de
bilkidežžet. Muhto dat gii bilkida Bassi Vuoiŋŋa, ii goassege
oaččo ándagassii, dasgo son lea sivalaš agálaš suddui. "  Dán
son celkkii danne go sii ledje dadjan: " Sus lea buhtismeahttun
vuoigŋa. " Jesusa duohta fuolkkit De bohte Jesusa eadni ja su
vieljat. Sii ledje čuožžumin olggobealde, muhto bidje sáni ja
rávke su. Ollu olbmot ledje čohkkámin su birra, ja sii dadje sutnje
: " Du eadni ja du vieljat leat olggobealde jearaheamen du. "  Son
vástidii: " Gii lea mu eadni ja geat leat mu vieljat ? "  Ja son
geahčai sidjiide geat ledje čohkkámin su birra, ja celkkii: "
Gehččet, dá leat mu eadni ja mu vieljat! Dat gii dahká Ipmila
dáhtu, lea mu viellja ja oabbá ja eadni. "  Veardádus gilvi birra
Jesus oahpahišgođii fas olbmuid jávregáttis, ja su birra
čoahkkanii stuora olmmošjoavku. Danne son fertii mannat fatnasii ja
čohkkát das jávrri alde, ja olbmot čužžo gáttis. Son sárdnidii
sidjiide guhká veardádusaiguin ja oahpahii sin ná: " Gilvi vulggii
gilvit. Ja gilvvedettiin gahčče muhtun čalmmit geaidnogurrii, ja
lottit bohte ja borre daid. Muhtun čalmmit gahčče geađgás
eatnamii gos ii lean ollu muolda, ja dat ihte johtilit, dasgo eanan
lei nu asehaš. Muhto go beaivváš badjánii, de dat bulle ja goldne
danne go dain ii lean ruohtas. Muhtun čalmmit gahčče
bastilislánjáid gaskii, ja bastilislánját šadde ja hávkadedje daid,
nu ahte eai šaddadan šattuid. Muhto muhtun čalmmit gahčče
šattolaš eatnamii. Dat ihte ja šadde ja šaddadedje šattuid:
muhtumat šaddadedje golbmalotgeardásaččat, muhtumat
guhttalotgeardásaččat ja muhtumat čuođigeardásaččat. "  Ja son
celkkii: " Geas ležžet bealjit, son gullos! " Jesus čilge
veardádusa gilvi birra Go son bázii okto guoktenuppelohkásiin ja
earáiguin geat ledje suinna, de sii jearahedje sus veardádusaid birra
. Son vástidii: " Didjiide lea oskkilduvvon Ipmila riikka
čiegusvuohta, muhto sidjiide geat leat olggobealde, almmuhuvvo buot
veardádusaiguin, vai sii oainnedettiineaset oidnet eai ge fuobmá, ja
guladettiineaset gullet eai ge ádde, amaset jorgalit ja oažžut
ándagassii. "  Ja son celkkii sidjiide: " Jos dii ehpet árvit dán
veardádusa, mo dalle sáhttibehtet áddet eará veardádusaid ? Gilvi
gilvá sáni. Sátni gahččá geaidnogurrii sin gaskii guđet gullet dan
, muhto Sáhtán boahtá dakkaviđe ja váldá eret sáni mii lea
gilvojuvvon sidjiide. Earáiguin lea nu ahte sátni gahččá geađgás
eatnamii; sii gal gullet ja vuostáiváldet dan iluin, muhto sis ii
leat ruohtas, ja sii bissot dušše muhtun áiggi. Go dasto áŧestus
ja doarrádallojupmi boahtá sáni dihtii, de sii hilgádit dallánaga
. Earáiguin lea nu ahte sátni gahččá bastilislánjáid gaskii; sii
gal gullet sáni, muhto dán máilmmi váivvit, riggodaga fillehus ja
buot lágán anistumit hávkadit sáni, nu ahte dat ii šaddat šattuid
. Muhto sátni lea gilvojuvvon šattolaš eatnamii sin gaskii guđet
gullet sáni, vuostáiváldet dan ja šaddadit šattuid, muhtumat
golbmalotgeardásaččat, muhtumat guhttalotgeardásaččat ja muhtumat
čuođigeardásaččat. " Veardádus gintala, gilvagiid ja
sennetsiepmana birra Son celkkii sidjiide: " Buktá go olmmoš gintala
ja bidjá dan lihti dahje seaŋgga vuollái ? Ii go bija dan
ginttaljuolgái ? Ii mihkkege leat čihkosis mii ii almmustuva, ii ge
mihkkege leat čihkkojuvvon mii ii boađe albmosii. Geas ležžet
bealjit, son gullos! "  Ja son lasihii: " Vuhtiiváldet dan maid
gullabehtet! Dainna mihtuin mainna ieža mihtidehpet, mihtiduvvo
didjiide, ja velá eanet addojuvvo didjiide. Dasgo sutnje geas lea,
addojuvvo. Muhto sus geas ii leat, váldojuvvo eret vel dat ge mii
sus lea. "  Son celkkii: " Ná lea Ipmila riikkain: Olmmái gilvá
gilvagiid eatnamii. Son oađđá ja lihkká, šaddá idja ja šaddá
beaivi, ja gilvagat ihtet ja šaddet ii ge son dieđe mo nu geavvá
. Ieš alddes eanan šaddada šattuid: vuos rásiid, de gordneoivviid
ja loahpas láddan gortniid oivviide. Go gortnit leat láddan, de son
boahtá dallánaga sirppiin, dasgo láddjenáigi lea boahtán. "  Son
celkkii: " Manin veardidivččiimet mii Ipmila riikka ? Makkár
veardádusa geavahivččiimet ? Dat lea sennetsiepmana láhkásaš. Go
dat biddjojuvvo eatnamii, de lea uhcit go buot eará gilvagat eatnama
alde, muhto go dat lea gilvojuvvon, de dat šaddá, ja šaddá
stuoribun go buot eará gilvvašattut ja oažžu nu stuora ovssiid ahte
almmi lottit sáhttet ráhkadit besiid dan suoivanii. "  Máŋggain
dakkár veardádusaiguin son sártnui sidjiide sáni, dađe mielde go sii
vedje ipmirdit. Almmá veardádusaid haga son ii sárdnon sidjiide
. Muhto go son lei iehčanassii máhttájeddjiidisguin, de čilgii
sidjiide buot. Jesus šiggu biekka Seammá beaivvi eahketbeallái Jesus
celkkii sidjiide: " Vulgot don beallái jávrri. "  Sii guđđe
olmmošjoavkku, ja válde su fárrui dainna fatnasiin mas son lei juo
čohkkámin. Eará fatnasat ge serve. De bođii garra jorribiegga, ja
bárut šávgo fatnasii nu ahte dat goasii devdui. Muhto Jesus lei
oađđimin guottá alde fatnasa maŋágeahčen. Sii bokte su ja dadje
sutnje: " Oahpaheaddji, it go beroš go mii leat heavvaneamen ? "
De son čuožžilii, šikkui biekka ja celkkii jávrái: " Jávohuva!
Oro jaska! " Ja biegga ložžii ja šattai vuodjagoalki. Jesus
celkkii sidjiide: " Manne dii nu ballabehtet ? Ii go dis leat velá
osku ? "  Muhto sii ledje sakka suorganan ja dadje guhtet
guimmiidasaset: " Gii son lea ? Sihke biegga ja jávri jeagadit su. "
Bosttahuvvon olmmái Sii bohte nuppi beallái jávrri Gerasa guvlui. Go
Jesus loaiddastii fatnasis, de su ovddal bođii hávderokkiin olmmái
geas lei buhtismeahttun vuoigŋa. Son ásai hávderokkiin ii ge oktage
veadján čatnat su šat, ii oppa láhkkiiguin ge. Dasgo son lei dávjá
čadnojuvvon juolgeruvddiiguin ja láhkkiiguin, muhto láhkkiid son
gaikkui eret, ja juolgeruvddiid son cuvkii. Ii oktage veadján
lodjudit su. Ijatbeaivvi son huikkii hávderokkiin ja váriin ja
huškkui iežas geđggiiguin. Go son dál oinnii Jesusa guhkkin, de
bođii viega, luoitádii su ovdii ja čuorvvui alla jienain: " Jesus
, Alimus Ipmila Bárdni, mii dus lea muinna dahkamuššan ? Mun
vuortnuhan du Ipmila bokte, ale givssit mu! "  Dasgo Jesus lei
cealkán sutnje: " Don buhtismeahttun vuoigŋa, vuolgge olggos olbmás
! "  Jesus jearai sus: " Mii du namma lea ? " Son vástidii: " Mu
namma lea Legion, dasgo mii leat olusat. "  Ja son ánuhii Jesusa
ahte ii ájáše sin eret guovllus. Stuora spiidneeallu lei guohtumin
vári lahka, ja buhtismeahttun vuoiŋŋat ánuhedje sus: " Vuolggat
min spiinniid lusa, vai mii beassat mannat daid sisa! "  Dan son
suovai sidjiide. Ja buhtismeahttun vuoiŋŋat vulge olggos olbmás ja
manne spiinniid sisa, ja oppa eallu, sullii guokteduhát spiinni,
hurgalii báktedardda badjel vuolás jávrái ja heavvanii dohko
. Guođoheaddjit viehkaledje gávpogii ja lagas báikkiide muitalit buot
dáid, ja olbmot bohte geahččat mii lei dáhpáhuvvan. Sii bohte
Jesusa lusa ja oidne bosttahuvvon olbmá čohkkámin. Son geas ledje
leamaš buot buhtismeahttun vuoiŋŋat, lei gárvodan ja olles mielaid
alde. De sii suorganedje. Sii geat ledje oaidnán visot, muitaledje
mo lei geavvan bosttahuvvon olbmáin ja spiinniiguin. Dalle sii dáhtto
Jesusa vuolgit eret sin guovlluin. Go Jesus manai fatnasii, de son
geas ledje leamaš buhtismeahttun vuoiŋŋat, dáhtui beassat su
mielde. Muhto Jesus ii suovvan su ja celkkii: " Mana ruoktot
olbmuidat lusa ja muital sidjiide makkár stuora daguid Hearrá lea
dahkan dutnje, ja ahte son lea árpmihan du. "  Olmmái vulggii ja
almmuhišgođii buohkaide Dekapolisa guovllus man stuora daguid Jesus
lei dahkan sutnje. Ja buohkat ovddošedje. Jairosa nieida ja nisu
gii guoskkahii Jesusa biktasa Go Jesus lei fas mannan fatnasiin nuppi
beallái, de stuora joavku čoahkkanii su birra. Dan botta go son lei
das jávregáttis, bođii muhtun synagoga ovddasčuožžuin gean namma
lei Jairos. Go son oinnii Jesusa, de luoitádii su julggiid ovdii ja
ánuhii sus: " Mu uhca nieiddaš lea jápmimin. Boađe bidjat
gieđaidat su ala, vai son dearvvašmuvvá ja beassá eallit. "  Jesus
vulggii su mielde, ja stuora joavku čuovui maŋis ja bahkkejedje su
lahka. Das lei nisu geas ledje leamaš vardimat guoktenuppelohkái
jagi. Son lei leamaš ollu dálkkasteddjiid luhtte ja lei gillán ollu
, ja lei golahan buot opmodagas ii ge lean ávkkuhan; son lei baicca
hedjonan. Son lei gullan Jesusa birra, ja dál son bođii olbmuid
gaskka ja guoskkahii su biktasa maŋil, dasgo son jurddašii: " Jos
beasašin juobe guoskkahit su biktasiid ge, de dearvvašmuvašin. "
Dakkaviđe orustii vardámuš, ja son dovddai ahte son lei
dearvvašmahttojuvvon givssiinis. Dan seammás Jesus dovddai ahte sus
vulggii fápmu, ja son jorggihii olbmuid gaskkas ja jearai: " Gii
guoskkahii mu biktasiid ? "  Máhttájeaddjit dadje sutnje: " Don
oainnát mo olbmot bahkkejit du birra, ja de jearat vel gii guoskkahii
du. "  Muhto Jesus geahčai birrasis oaidnin dihtii su gii lei dahkan
dan. Nisu doarggistii balus, dasgo son diđii mii lei dáhpáhuvvan
suinna, ja son bođii ja luoitádii su ovdii ja muitalii buot. De
Jesus celkkii sutnje: " Nieidan, du osku lea beastán du. Mana ráfái
! Don leat dearvvašmahttojuvvon givssiinat. "  Go son lei ain
sárdnumin, de muhtumat bohte synagoga ovddasčuožžu viesus ja dadje
: " Du nieida lea jápmán! Manne ain vuorjjat oahpaheaddji ? "  Muhto
beroškeahttá das maid sii dadje Jesus celkkii synagoga
ovddasčužžui: " Ale bala, duššefal oskko! "  Dál son ii
suovvan geange boahtit mielddis earet Biehtára, Jáhkoba ja Johanasa,
Jáhkoba vielja. Go sii bohte synagoga ovddasčuožžu vissui, de
Jesus oinnii šlámaideaddji olmmošjoavkku čierrumin ja fuoikumin,
ja son manai sisa ja celkkii sidjiide: " Manne dii šlápmabehtet ja
čierrubehtet ? Ii mánná leat jápmán, son lea oađđimin. "  Sii
boagustedje su. Muhto son ájii buohkaid olggos, ja son válddii
mielddis máná áhči ja eatni ja sin geat ledje su mielde, ja manai
sisa gos mánná lei veallámin. De válddii máná gihtii ja celkkii: "
Talita kum! " Dat mearkkaša: " Nieida, mun cealkkán dutnje: Lihka
! "  Dakkaviđe nieida čuožžilii ja váccašišgođii, dasgo son
lei guoktenuppelotjahkásaš. Ja sii hirpmástuvve sakka. Muhto Jesus
gilddii sin garrasit muitaleames geasage dan mii lei dáhpáhuvvan, ja
gohčui sin addit niidii borrat. Jesus ii váldojuvvo vuostái
ruovttugávpogisttis Maŋŋil Jesus vulggii doppe ja bođii
ruovttugávpogasas, ja su máhttájeaddjit čuvvo su. Go sábbát bođii
, de son oahpahišgođii synagogas, ja buohkat geat gulle su,
ovddošedje ja dadje: " Gos son lea ožžon buot dáid ? Mii
viisodagaid lea addojuvvon sutnje go sáhttá dahkat dakkár fámolaš
daguid gieđaidisguin ? Ii go son leat dimbbarolmmái, Márjjá bárdni,
Jáhkoba, Jovssesa, Judasa ja Simmona viellja ? Eai go su oappát ge
leat dáppe min searvvis ? " Nu sii jorgaledje su vuostái. Jesus
celkkii sidjiide: " Ii profehta badjelgehččojuvvo eará báikkis go
iežas ruovttugávpogis, fulkkiidis searvvis ja ruovttustis. "  Ii
son sáhttán dahkat doppe maidege ovddolaš daguid; son bijai dušše
gieđaidis muhtun buhcciid ala ja buoridii sin. Ja son imaštalai sin
eahpeoskku. De son váccii dan guovllu giliin ja oahpahii. Apoastalat
vuolggahuvvojit Son rávkkai lusas guoktenuppelohkái máhttájeaddji ja
vuolggahišgođii sin, guoktása ain fárrolagaid, ja attii sidjiide
fámu ráđđet buhtismeahttun vuoiŋŋaid. Son gohčui sin ahte eai
galgan váldit mielddiset maidege mátkái earet go soappi - eai láibbi,
eai lávkka, eai veaikeruđaid boahkánii, muhto sis galge leat
gápmagat juolggis ii ge galgan leat badjelis eambbo go okta gákti. Ja
son celkkii sidjiide: " Gos ihkinassii bođežehpet vissui, de orrot
das dassážii go vuolgibehtet fas. Jos muhtun báikkis eai váldde din
vuostái eai ge dáhto guldalit din, de vulget das eret ja
savdnjilehket sádduid julggiineattet sidjiide duođaštussan. "  De
sii vulge ja sárdnidedje ahte buohkat fertejit dahkat jorgalusa. Sii
ádje olggos ollu bahá vuoiŋŋaid ja vuoiddadedje ollu buhcciid
oljjuin ja buoridedje sin. Gásttašeaddji Johanas steavliduvvo
Gonagas Herodes gulai Jesusa birra, dasgo su namma lei dál šaddan
dovddusin. Muhtumat dadje: " Gásttašeaddji Johanas lea
bajásčuoččáldahttojuvvon jábmiid luhtte; danne sus leat dákkár
fámut. "  Earát dadje: " Son lea Elia. " Earát fas: " Son lea
profehta, aiddo dego muhtun boares profehtain. "  Muhto go Herodes
gulai dan, de dajai: " Dat Johanas, geas mun čuohpahin eret oaivvi
, lea bajásčuoččáldahttojuvvon. "  Dasgo Herodes lei bidjan
olbmuid váldit Johanasa gitta ja lei bidjan su giddagassii Herodiasa,
vieljas Filipa áhká, dihtii. Herodes lei náitalan suinna, muhto
Johanas lei cealkán sutnje: " Ii dus leat lohpi váldit vieljat áhká
. "  Danne Herodias lei vašuhišgoahtán Johanasa ja hálidii goddit su
, muhto ii sáhttán dan, dasgo Herodes balai Johanasas. Son diđii
ahte Johanas lei vanhurskkis ja bassi olmmái ja várjalii su. Ja
juohke háve go Herodes gulai su, de ráfehuvai ii ge diehtán maid
dahkat, muhto dattege guldalii su mielastis. Muhto de šattai liiba
go Herodes doalai riegádanbeaivvis ja dagai heajaid bajimus
virgeolbmáidasas ja offisearaide ja Galilea alimus olbmáide
. Herodiasa nieida bođii sisa ja dánssui, ja Herodes ja su guossit
liikojedje dasa nu bures ahte gonagas dajai niidii: " Siđa mus maid
hálideaččat, de áiggun addit dutnje dan. "  Son vuortnui dan ja
lohpidii: " Maid ihkinassii dal dáhtožat, mun attán dutnje, vaikko
de livččii bealli riikkastan. "  Nieida manai olggos ja jearai
eatnistis: " Maid mun galggan sihtat ? " Eadnis vástidii: " Siđa
gásttašeaddji Johanasa oaivvi. "  Dakkaviđe son doapmalii sisa
gonagasa lusa ja dajai maid son dáhtui: " Mun hálidan du dállánaga
addit munnje gásttašeaddji Johanasa oaivvi gári siste. "  Dalle
gonagas šlunddui sakka, muhto danne go son lei vurdnon gussiid
gullut, son ii dáhtton biehttalit sus dan. Ja gonagas bijai
dakkaviđe muhtuma fávttain olggos ja gohčui viežžat Johanasa
oaivvi. Fákta manai ja čuohpastii Johanasa oaivvi giddagasas,
buvttii oaivvi gári siste ja attii niidii, ja son attii dan eadnásis
. Go Johanasa máhttájeaddjit gulle dán, de bohte viežžat liikka ja
hávdádedje dan. Jesus galleha vihtta duhát olbmá Apoastalat
čoahkkanedje fas Jesusa lusa ja muitaledje sutnje buot maid ledje
dahkan ja maid ledje oahpahan olbmuide. Ja son celkkii sidjiide: "
Bohtet mielde oktonas báikái gos mii beassat leat iehčanassii, ja
vuoiŋŋastehket veahá! " Dasgo ledje nu olusat geat bohte ja vulge
ahte sii eai astan boradit ge. De sii vulge fatnasiin oktonas báikái
gos sáhtte leat iehčanassii. Muhto olusat oidne sin vuolgimin ja
dovdájedje sin, ja olbmot bohte vácci buot gávpogiin ja jovde dohko
sin ovdal. Go Jesus dal manai gáddái, de oinnii stuora
olmmošjoavkku, ja son árkkášii sin njuorrasit, dasgo sii ledje
dego sávzzat geahčči haga. Son oahpahišgođii sin ja sártnui
sidjiide guhká. Go lei juo viehka maŋŋit beaivet, de su
máhttájeaddjit bohte su lusa ja dadje: " Dát báiki lea ávdin ja lea
juo maŋŋit. Vuolggat olbmuid dáppe eret vai sii besset mannat
lagaš dáluide ja báikkiide oastit alcceseaset borramuša. "  Muhto
Jesus vástidii: " Addet dii sidjiide borramuša! " Sii dadje sutnje
: " Galgat ba mii oastit láibbi guovttečuođi denara ovddas, vai sii
besset boradit ? "  Son jearai: " Galle láibbi dis leat ? Mannet
geahččat! " Go sii ledje dahkan dan, de dadje: " Vihtta láibbi ja
guokte guoli. "  Jesus dáhtui sin gohččut olbmuid čohkánit
doahkkálagaid ruonas rásiid ala. Ja sii čohkánadde joavkkuide,
muhtumat čuođis ja muhtumat vihttalogis. De son válddii dan vihtta
láibbi ja guokte guoli, geahčai almmi guvlui ja rohkadalai
giittusrohkosa, doadjalii láibbiid ja attii máhttájeddjiidasas, vai
sii juogadivčče daid. Dan guovtti guolis ge son juogadii buohkaide
. Ja buohkat boradedje ja gallánedje. Maŋŋil čohkkejedje láibe- ja
guollebázahasaid, guoktenuppelohkái veaddelihti dievva. Das ledje
boradan vihtta duhát olbmá. Jesus vázzá čázi alde Dakkaviđe dán
maŋŋil son gohčui máhttájeddjiidis mannat fatnasii ja vuolgit ovdal
nuppe beallái, Betsaida guvlui, dan botta go ieš vuolggahii eret
olmmošjoavkku. Go son lei váldán sis earu, de manai várrái
rohkadallat. Go šattai eahket, de fanas lei guovdu jávrri ja Jesus
lei okto gáttis. Son oinnii ahte sii rahče suhkamiin, dasgo sis lei
vuostebiegga. Njealját idjavuorus son bođii vácci jávrri alde sin
lusa. Son lei aiddo mannamin sin meattá, muhto go sii oidne su
vázzimin jávrri alde, de sii gádde su gobmin ja huikigohte, dasgo
buohkat oidne su ja suorganedje. Muhto dan seammás Jesus sártnui
sidjiide: " Lehket roahkkadat, mun dat lean. Allet bala! "  Son
loaiddastii fatnasii sin lusa, ja biegga ložžii. Muhto sii
hirpmástuvve sakka, dasgo sii eai lean ádden dan mii lei dáhpáhuvvan
láibbiiguin; sin váibmu lei baicca buoššuduvvon. Jesus buorida
buhcciid Gennesareta guovllus Go sii ledje ollen jávrri rastá, de
bohte Gennesareta gáddái ja čatne fatnasa dasa. Seammás go
loaiddastedje fatnasis, de olbmot dovdájedje su ja doapmaledje buot
siidaguimmiid mielde ja guoddigohte buhcciid guoddinseaŋggaiguin
dohko gos gulle su leamen. Ja gosa ihkinassii son bođii giliide,
gávpogiidda dahje dáluide, sii bidje buhcciideaset šiljuide ja
ánuhedje ahte dát beasašedje juobe guoskkahit su bivttasdiehpi ge
. Ja buohkat geat guoskkahedje su, dearvvašmahttojuvvojedje
. Olbmuid vierut ja Ipmila báhkkomat Farisealaččat ja muhtun
čálaoahppavaččat geat ledje boahtán Jerusalemis, čoahkkanedje
Jesusa birra. Sii oidne muhtumiid su máhttájeddjiin boradeamen
eahpebassi gieđaiguin, dat mearkkaša basakeahtes gieđaiguin
. Dasgo farisealaččat ja juvddálaččat eai oppanassii bora ovdal go
leat bassan gieđaideaset máddariid árbevieruid mielde. Ja go sii
bohtet šiljus, de eai borat ovdal go leat basadan. Sis leat maiddái
ollu eará vierut main dollet gitta, nugo doidit juhkanlihtiid ja
láirálihtiid ja veaikeruittuid. Danne farisealaččat ja
čálaoahppavaččat jerre sus: " Manne du máhttájeaddjit eai čuovo
máddariid árbevieruid, muhto boradit eahpebassi gieđaiguin ? "
Jesus vástidii sidjiide: " Jesaja einnostii riekta din
guoktilaččaid birra, nugo lea čállojuvvon: Dát álbmot gudnejahttá
mu baksamiiguin, muhto sin váibmu lea guhkkin mus eret. Duššás sii
bálvalit mu, dasgo dat maid sii oahpahit, leat olbmuid árbevierut
. Dii lehpet hilgon Ipmila báhkkomiid ja čuovvubehtet olbmuid
árbevieruid. "  Ja son jotkkii: " Man čeahpit dii lehpet hilgut
Ipmila báhkkomiid, vai beassabehtet čuovvut iežadet árbevieruid!
Movsses lea gal cealkán: Don galggat gudnejahttit áhčát ja eatnát,
ja: Dat guhte garuha áhčis dahje eatnis, galgá jápmit. Muhto dii
oahpahehpet ná: Jos guhtege dadjá áhččásis dahje eadnásis: Dan
maid don galggašit oažžut mus veahkkin, lea korban, dat
mearkkaša attáldat tempelii, de ehpet suova su veahkehit iežas
áhči dahje eatni. Nie dahkabehtet Ipmila sáni duššin
árbevieruideattet dihtii maid lehpet čuvvon ja oahpahan. Ja dii
dahkabehtet ollu eará dakkár daguid. "  Son gohčui fas
olmmošjoavkku lusas ja celkkii: " Guldalehket buohkat mu ja
áddejehket! Ii mihkkege mii boahtá olbmo sisa olggobealde, daga su
buhtismeahttumin. Muhto dat mii manná olggos olbmos, dahká olbmo
buhtismeahttumin. "  Geas ležžet bealjit, son gullos! Go son lei
boahtán muhtun vissui ja guođđán joavkku, de máhttájeaddjit jerre
sus dán veardádusa birra. Ja son celkkii sidjiide: " Lehpet go dii
gis jierpmeheamit ? Ehpet go ádde ahte dat mii boahtá olbmo sisa
olggobealde, ii sáhte dahkat su buhtismeahttumin ? Ii han dat boađe
váibmui, muhto manná čoavjái ja dasto luonddu mielde olggos fas. "
Dainna son dagai čielggasin ahte buot borramuš lea buhtis. Ja son
lasihii: " Dat mii manná olggos olbmos, dahká olbmo buhtismeahttumin
! Dasgo siskkildasas, olbmo váimmus, bohtet bahás jurdagat:
fuorrávuohta, suolavuohta, olmmošgoddin, náittosdilirihkkun,
ruhtaváibmilvuohta, bahávuohta, behtolašvuohta,
badjelmearálašvuohta, gáđašvuohta, bilkádus, čeavláivuohta ja
jierpmehisvuohta. Buot dát bahát bohtet siskkildasas ja dahket olbmo
buhtismeahttumin. " Kanaanlaš nissona osku Jesus vulggii fas doppe
ja bođii Tyrosa guovlluide. Doppe son manai guossin muhtun dállui ii
ge hálidan ovttage diehtit dan, muhto dat ii lean čiegadeames
. Muhtun dan guovllu nissonis lei nieida geas lei buhtismeahttun
vuoigŋa. Dakkaviđe go son gulai Jesusa birra, de bođii ja
luoitádii Jesusa julggiid ovdii. Dát nisu lei báhkin
syrialaš-fenikialaš nális. Son dáhtui Jesusa ádjit olggos bahá
vuoiŋŋa nieiddas, muhto Jesus celkkii sutnje: " Divtte mánáid vuos
gallánit. Ii leat riekta váldit láibbi mánáin ja bálkestit dan
beatnagiidda. "  Nisu vástidii: " Hearrá, dat lea duohta, muhto
beatnagaččat ge beavddi vuolde borret mánáid bázahas moaluid. "  De
Jesus celkkii sutnje: " Go don vástidit ná, de mana ruoktot; bahá
vuoigŋa lea vuolgán nieiddastat. "  Nisu manai ruoktot ja gávnnai
mánás veallámin seaŋggas; bahá vuoigŋa lei guođđán su. Jesus
buorida bealjehis ja gielahis olbmo Dasto Jesus guđii fas Tyrosa
guovlluid ja vulggii Sidona ja Dekapolisa guovlluid čađa
Galileajávrái. Doppe sii dolvo su lusa olbmá gii lei bealjeheapmi ja
illá sáhtii hállat, ja sii dáhtto su bidjat gieđa su ala. Jesus
válddii olbmá mielddis guovttágaskan olmmošjoavkkus eret. Son bijai
suorpmaidis su beljiide, čolgadii ja guoskkahii su njuokčama; de
loktii čalmmiidis almmi guvlui, šuohkihii ja celkkii sutnje: "
Effata! " - dat mearkkaša: " Rahpas! "  Dallánaga olbmá bealjit
rahpasedje, ja njuovčča čovdojuvvui, nu ahte son hálai čielgasit
. Jesus gilddii sin muitaleames geasage dán birra, muhto mađe eanet
son gilddii, dađe eanet sii almmuhedje dan. Olbmot imaštalle sakka
ja dadje: " Buot maid son lea dahkan, lea buorre. Son dahká
bealjehemiid gullin ja gielahemiid hállin. " Jesus galleha
njealljeduhát olbmo Dán áiggi dáhpáhuvai fas ahte stuora olmmošjoavku
lei čoagganan, ii ge sis lean maid borrat. De Jesus gohčui
máhttájeddjiidis lusas ja celkkii: " Mun árkkášan njuorrasit dáid
olbmuid, dasgo sii leat leamaš mu luhtte juo golbma beaivvi, ii ge
sis leat maid borrat. Jos mun vuolggahan sin borakeahttá ruoktot, de
vuoimmehuvvet mátkkis, ja muhtumat han bohtet guhkkin ge. "  Su
máhttájeaddjit vástidedje: " Gos mii fidnet nu ollu láibbiid gallehit
buot dáid dáppe meahcis ? "  Son jearai sis: " Galle láibbi dis leat
? " Sii vástidedje: " Čieža. "  Dalle son gohčui olbmuid
čohkánit eatnamii. De válddii dan čieža láibbi, rohkadalai
giittusrohkosa, doadjalii daid ja attii máhttájeddjiide, vai sii
juogadivčče daid, ja sii juogadedje daid olmmošjovkui. Sis ledje
moadde smávva guoláža ge. Son buressivdnidii daid ja gohčui daid ge
juogaduvvot. Buohkat boradedje ja gallánedje. Maŋŋil
čohkkejuvvojedje báhcán bihtát, čieža veaddelihti dievva. Das
ledje sullii njealljeduhát olbmo. Son luittii sin mannat ja manai
dasttán fatnasii máhttajeddjiidisguin ja bođii Dalmanuta guovlluide
. Jesusis gáibiduvvo mearka Farisealaččat bohte ja ákkastallagohte
suinna. Geahččalan dihtii su sii dáhtto sus mearkka almmis. Dalle
son šuohkihii lossadit ja celkkii: " Manne gáibida dálá sohkabuolva
mearkka ? Duođaid, mun cealkkán didjiide: Dát sohkabuolva ii
oaččo makkárge mearkka. "  De son guđii sin, manai fas fatnasii
ja vulggii nuppi beallái jávrri. Várrehus farisealaččaid ja
Herodesa vuostái Máhttájeaddjit ledje vajáldahttán váldimis láibbi
. Sis lei dušše okta láibi mielde fatnasis. Jesus rávvii sin: "
Váruhehket farisealaččaid suvrradáiggis ja Herodesa suvrradáiggis!
"  Muhto sii árvališgohte gaskaneaset ahte sis ii lean láibi. Jesus
fuomášii dán ja celkkii sidjiide: " Manne dii árvalehpet
gaskaneattet ahte dis ii leat láibi ? Ehpet go árvit dahje ádde velá
maidege ? Leat go din váimmut nu buoššuduvvon ? Leat go dis čalmmit
ehpet ge oainne ? Leat go dis bealjit ehpet ge gula ? Ehpet go muitte
galle veaddelihti dievva dii čohkkiidet báhcán láibebihtáid go mun
doadjalin dan vihtta láibbi ja adden daid viđa duhát olbmui ? " Sii
vástidedje: " Guoktenuppelohkái. "  " Ja go doadjalin dan čieža
láibbi dan njealje duháhii, galle veaddelihti dievva dii dalle
čohkkiidet láibebihtáid ? " Sii vástidedje: " Čieža. "  De son
celkkii sidjiide: " Ehpet ge velá ádde ? " Jesus buorida čalmmeheami
Betsaidas Sii bohte Betsaidai, ja muhtumat bukte čalmmehis olbmo
Jesusa lusa ja dáhtto Jesusa guoskkahit su. Son válddii čalmmeheami
gihtii ja láidii su gávpoga olggobeallái. De čolggai su čalmmiide
ja bijai gieđaidis su ala ja jearai sus: " Oainnát go maidege ? "
Son geahčai bajás ja vástidii: " Mun oainnán olbmuid, dasgo mun
oainnán dego muoraid váccašeamen. "  Jesus bijai fas gieđaidis su
čalmmiid ala; dál čielggai oaidnu, ja olmmái lei buoriduvvon ja
oinnii buot čielgasit. Jesus vuolggahii su ruoktot ja celkkii: "
Ale mana gávpogii! "  Biehtára dovddastus Jesus ja su máhttájeaddjit
vulge Caesarea Filippi biras giliide. Váccedettiin son jearai
máhttájeddjiinis: " Geanin olbmot dadjet mu ? "  Sii vástidedje: "
Muhtumat dadjet gásttašeaddji Johanassan, earát dadjet Elian, ja
earát gis dadjet muhtumin profehtain. "  Son jearai: " Naba dii,
geanin dii dadjabehtet mu ? " Biehtár vástidii: " Don leat Messias
. "  Muhto son gilddii sin garrasit muitaleames dán geasage. Jesus
einnosta jápmimis ja bajásčuožžileamis Dasto Jesus oahpahišgođii
sidjiide ahte Olbmobárdni ferte gillát ollu, ja vuorrasat,
bajitbáhpat ja čálaoahppavaččat áigot hilgut su. Son goddojuvvo,
muhto bajásčuožžila golmma beaivvi geažes. Dán birra son sártnui
njulgestaga. De Biehtár válddii su sierra ja cuiggodišgođii su
. Muhto Jesus jorggihii ja geahčai máhttájeddjiidasas ja celkkii
garrasit Biehtárii: " Sáhtán, gáidda mu duohkái! Dasgo du jurdagat
eai leat Ipmila jurdagat, muhto olbmuid jurdagat. " Čuovvut Jesusa
Jesus gohčui olmmošjoavkku ja máhttájeddjiidis lusas ja celkkii
sidjiide: " Jos guhtege dáhttu boahtit mu maŋis, de biehttalehkos
iežas, váldos ruossas ja čuvvos mu. Dasgo dat guhte viggá gádjut
heakkas, massá dan. Muhto dat guhte massá heakkas mu ja evangeliuma
dihtii, gádju dan. Mii ávkkiid lea olbmui jos vuoitá ge oppa máilmmi
, muhto massá heakkas ? Maid olmmoš sáhttá addit buhtadussan heakkas
ovddas ? Dat guhte heahpanaddá mus ja mu sániin dán oskkáldasmeahttun
ja suttolaš sohkagottis, sus heahpana Olbmobárdni ge go son boahtá
Áhčis hearvásvuođas bassi eŋgeliiguin. "  Ja son lasihii: "
Duođaid, mun cealkkán didjiide: Muhtumat sis geat leat čuožžumin
dás, eai muosát jápmima ovdal go oidnet ahte Ipmila riika lea boahtán
fámuin. " Máhttájeaddjit oidnet Jesusa hearvásvuođa Guhtta beaivvi
das maŋŋil Jesus válddii fárrosis Biehtára, Jáhkoba ja Johanasa ja
doalvvui sin alla várrái gos sii ledje iehčanassii. Doppe son
nuppástuvai sin čalmmiid ovddas, ja su biktasat šadde šearradin,
vielgadeabbon go giige eatnama alde sáhtášii báitohit daid. Elia
oktan Movssesiin iđii sin oidnosii, ja soai sártnodeigga Jesusiin
. De Biehtár báhkkoda Jesusii: " Rabbi, lea buorre go mii leat dáppe
. Ceggejehkot golbma goađi, ovtta dutnje, ovtta Movssesii ja ovtta
Eliai. "  Son ii diehtán maid son galggai dadjat, dasgo sii ledje
suorganan sakka. Dan seammás bođii balva ja suoivvanasttii sin, ja
jietna gullui balvvas: " Dát lea mu Bárdni, gean mun ráhkistan
. Guldalehket su! "  Ja fáhkkestaga go sii geahčastedje birraseaset
, eai oaidnán šat ovttage iežaset luhtte earet Jesusa okto
. Njiejadettiin váris Jesus gilddii sin muitaleames geasage maid sii
ledje oaidnán, ovdal go Olbmobárdni lei bajásčuožžilan jábmiid
luhtte. Sii vurkejedje dán sáni ja árvaledje gaskaneaset maid dat
mearkkašii bajásčuožžilit jábmiid luhtte. Ja sii jerre sus: "
Manne čálaoahppavaččat dadjet ahte Elia vuos ferte boahtit ? "  Son
vástidii: " Elia gal boahtá vuos ja ráhkada visot gárvvisin. Muhto
manne de lea čállojuvvon Olbmobártni birra ahte son gártá gillát ollu
ja badjelgehččojuvvot ? Mun cealkkán didjiide ahte Elia lea juo
boahtán, ja sii dahke sutnje maid hálidedje, nugo lea čállojuvvon
su birra. " Jesus buorida bártni geas lea bahá vuoigŋa Go sii máhcce
eará máhttájeddjiid lusa, de oidne stuora olmmošjoavkku čoagganan
sin birra ja muhtun čálaoahppavaččaid nákkáhallamin áŋgirit
singuin. Go olbmot áice Jesusa, de hirpmástuvve ja viehkaledje su
lusa dearvvahit su. Son jearai sis: " Man birra nákkáhallabehtet ? "
Muhtun olmmái olmmošjoavkkus vástidii: " Oahpaheaddji, mun lean
buktán bárdnán du lusa; sus lea vuoigŋa mii dahká su gielaheapmin
. Go dat dohppe su, de dat bálkesta su veallut, ja son soalssida ja
gižaha bániid ja stirdu. Mun sihten du máhttájeddjiid ádjit olggos
dan, muhto eai sii veadján dahkat dan. "  De Jesus vástidii: "
Eahpeoskkolaš sohkagoddi! Man guhká ferten mun leat din luhtte ? Man
guhká ferten gierdat din ? Buktet bártni mu lusa! "  Sii bukte su
Jesusa lusa, muhto dan seammás go vuoigŋa oinnii Jesusa, de
gaikugođii bártni, nu ahte son gahčai eatnamii ja fieradii
soalssidettiin. Jesus jearai su áhčis: " Man guhká son lea leamaš
diekkár ? "  Áhčči vástidii: " Gitta mánnávuođa rájes. Máŋgga
háve vuoigŋa lea bálkestan su sihke dollii ja čáhcái goddin dihtii
su. Muhto jos don veaját maidege, de árpmit min ja veahket min! "
Jesus celkkii sutnje: " Jos veaján ? Buot lea vejolaš dasa guhte
osku. "  Dallánaga čurvii bártni áhčči: " Mun oskkun, veahket mu
eahpeoskkustan! "  Go Jesus oinnii olmmošjoavkku čoahkkaneamen
iežas birra, de šiggugođii buhtismeahttun vuoiŋŋa ja celkkii: "
Gielahis ja bealjehis vuoigŋa, mun gohčun du: Vuolgge sus, ale ge
goassege šat mana su sisa! "  Dalle dat bárggádii, gaikulii bártni
ja vulggii sus. Bárdni šattai dego livččii jápmán, ja eatnagat
dadje: Son lea jápmán. Muhto Jesus válddii su gihtii ja veahkehii su
julggiid ala, ja son čuožžilii. Go Jesus lei boahtán vissui, de
su máhttájeaddjit jerre sus iehčanassii: " Manne mii eat veadján
ádjit olggos dan ? "  Son vástidii: " Dát šládja ii sáhte
áddjojuvvot olggos earet rohkosiin. " Jesus einnosta fas jápmimis ja
bajásčuožžileamis Sii vulge eret doppe ja vádjoledje Galilea čađa
. Jesus ii dáhtton earáid diehtit dan, dasgo son lei oahpaheamen
máhttájeddjiidis. Son celkkii sidjiide: " Olbmobárdni addojuvvo
olbmuid gieđaide, ja sii goddet su, ja go son lea goddojuvvon, de
bajásčuožžila golmma beaivvi geažes. "  Muhto sii eai ádden dán
eai ge duostan jearrat sus. Gii lea stuorimus ? Sii jovde Kapernaumii
, ja go Jesus lei boahtán ruoktot, de jearai sis: " Maid dii
hálešteiddet mátkkis ? "  Muhto sii orro jávohaga, dasgo sii ledje
háleštan dan birra gii lea stuorimus. De son čohkánii, gohčui dan
guoktenuppelohkása lusas ja celkkii sidjiide: " Jos guhtege hálida
leat vuosttamuš, de ferte leat buot maŋimuš ja buohkaid
bálvaleaddji. "  De válddii uhca mánáža ja divui dan sin gaskii,
salastii dan ja celkkii sidjiide: " Dat guhte vuostáiváldá dákkár
uhca mánáža mu nammii, vuostáiváldá mu. Ja dat guhte vuostáiváldá
mu, ii vuostáiváldde mu, muhto su gii lea vuolggahan mu. " Mielde
dahje vuostái Johanas dajai sutnje: " Oahpaheaddji, mii oinniimet
muhtuma ádjimin olggos bahá vuoiŋŋaid du nammii, ja mii
geahččaleimmet hehttet su, go son ii leat min searvvis. "  Muhto
Jesus vástidii: " Allet hehtte su! Dasgo ii oktage gii dahká
oavdudagu mu nammii, sártno dallánaga baháid mu birra. Dat guhte ii
leat min vuostái, lea min beale. Várrehus jorralemiid vuostái Dat
gii addá didjiide guvssidievva čázi juhkat danne go dii gullabehtet
Kristusii, duođaid, mun cealkkán didjiide: Son ii eisege masse
bálkkás. Muhto gii vearránahttá ovtta dain uhcahaččain geat oskot
munnje, sutnje livččii buoret jos millogeađgi heaŋggastuvvošii
su čeabeha birra, ja son bálkestuvvošii merrii. Jos du giehta
vearránahttá du, de čuohpa dan eret! Dutnje lea buoret mannat
lámisin eallimii go mannat helvehii guvttiin gieđain,
čáskatmeahttun dollii, gos máhtu ii jáme ii ge dolla čáskaduvvo
. Jos du juolgi vearránahttá du, de čuohpa dan eret! Dutnje lea
buoret mannat skierbmán eallimii go mannat helvehii guvttiin julggiin
, gos máhtu ii jáme ii ge dolla čáskaduvvo. Ja jos du čalbmi
vearránahttá du, de gaikkit dan olggos! Dutnje lea buoret mannat
čalbmebeallin Ipmila riikii go bálkestuvvot helvehii guvttiin
čalmmiin, gos máhtu ii jáme ii ge dolla čáskaduvvo. Dasgo
juohkehaš sáltejuvvo dolain, ja juohke oaffar sáltejuvvo sálttiin
. Sálttit leat ávkkálaččat, muhto jos sálttit veagahuvvet,
dohkkejit go dat šat sáltin ? Atnet sálttiid duohkineattet, ja
dollet ráfi gaskaneattet! " Gažaldat náittosearu birra Jesus vulggii
eret doppe ja bođii Judeai Jordana nuorttabealguovlluide
. Olmmošjoavkkut čoagganedje ohpit su lusa, ja son oahpahii sin
nugo lávii. Maiddái farisealaččat ge bohte, ja sii jerre
geahččalan dihtii su: " Lea go boatnjás lohpi earránit áhkástis ? "
Son vástidii sidjiide: " Maid Movsses lea gohččon din ? "  Sii
dadje: " Movsses lea mieđihan boatnjá čállit earrogirjji ja
earránit áhkás. "  De son celkkii sidjiide: " Movsses čálii dán
mearrádusa danne go dis leat nu garra váimmut. Muhto sivdnideami
álggus Ipmil sivdnidii sudno olmmájin ja nisun. Dan dihtii olmmái
guođđá áhčis ja eatnis, ja dat guovttis šaddaba oktan oažžin
. De eaba leat šat guovttis, muhto okta. Maid Ipmil nappo lea
ovttastahttán, dan ii olmmoš galgga earuhit. "  Go sii bohte fas
ruoktot, de máhttájeaddjit jerre sus dán birra, ja son celkkii
sidjiide: " Dat gii earrána áhkástis ja náitala ođđasis, dahká
náittosrihkkuma su vuostái. Ja jos nisu earrána boatnjástis ja
náitala ođđasis, de dahká náittosrihkkuma. " Jesus ja mánážat Sii
gudde uhca mánážiid Jesusa lusa vai son guoskkahivččii daid, muhto
máhttájeaddjit šiggo sin. Go Jesus oinnii dan, de moaráhuvai ja
celkkii sidjiide: " Diktet uhca mánážiid boahtit mu lusa, allet ge
hehtte sin! Dasgo Ipmila riika gullá dakkáraččaide. Duođaid, mun
cealkkán didjiide: Dat guhte ii vuostáiváldde Ipmila riikka nugo uhca
mánáš, ii eisege beasa dan sisa. "  Ja son válddii sin sallasis,
bijai gieđaidis sin ala ja buressivdnidii sin. Jesus ja rikkis
olmmái Go Jesus lei vuolgimin, de bođii muhtun olmmái viega,
luoitádii su ovdii ja jearai: " Buorre oahpaheaddji, maid mun
galggan dahkat vai árbešin agálaš eallima ? "  Jesus vástidii: "
Manne don gohčodat mu buorrin ? Ii oktage leat buorre, earet go
Ipmil. Don dovddat báhkkomiid: It galgga goddit, it galgga rihkkut
náittosdili, it galgga suoládit, it galgga cealkit
vearreduođaštusaid, it galgga ovttage beahttit, don galggat
gudnejahttit áhčát ja eatnát. "  Olmmái dajai: " Oahpaheaddji,
buot daid mun lean doallan nuorravuođa rájes juo. "  Jesus geahčai
sutnje ja anii su ráhkisin ja celkkii: " Velá okta váilu dus: Mana
dál ja vuovdde buot opmodagat, ja atte visot váivvážiidda. Dalle
oaččut dávvira almmis. Boađe dasto ja čuovo mu! "  Muhto son
šattai lossa millii dán vástádusa dihtii ja manai eret moraš mielain
, dasgo son lei hui rikkis. Jesus geahčai birrasis ja celkkii
máhttájeddjiidasas: " Man váttis lea sidjiide geain lea ollu opmodat
, beassat Ipmila riikii. "  Máhttájeaddjit imaštalle Jesusa sániid
. Muhto son geardduhii: " Mánát, man váttis lea beassat Ipmila
riikii sidjiide geat luhttet riggodagaidasaset! Lea álkkit kamelii
mannat nállošalmmi čađa go riggái beassat Ipmila riikii. "  De sii
hirpmástuvve vel eanet ja dadje guhtet guoibmáseaset: " Gii dalle
sáhttá bestojuvvot ? "  Jesus geahčai sidjiide ja celkkii: "
Olbmuide gal lea veadjemeahttun, muhto ii Ipmilii. Ipmilii buot lea
vejolaš. "  De Biehtár sártnui sutnje: " Mo dalle mii ? Mii leat
guođđán visot ja čuvvon du. " Jesus vástidii: " Duođaid, mun
cealkkán didjiide: Juohkehaš gii lea guođđán ruovttus dahje
vieljaid dahje oappáid dahje eatni dahje áhči dahje mánáid dahje
bealdduid mu ja evangeliuma dihtii, son oažžu čuođigeardásaččat
ruoktot; dáppe dálá máilmmis oažžu ruovttu, vieljaid, oappáid,
etniid, mánáid ja bealdduid, ja velá doarrádallamiid ge, ja agálaš
eallima boahttevaš máilmmis. Muhto olusat geat leat vuosttažat,
šaddet maŋimužžan, ja maŋimuččat vuosttamužžan. " Jesus
einnosta jápmimis ja bajásčuožžileamis Sii ledje dál jođus bajás
Jerusalemii, ja Jesus manai sin ovddabeale. Máhttájeaddjit ledje
suorganan, ja sii geat čuvvo mielde, balle. Dalle son válddii fas
dan guoktenuppelohkása sierra ja sárdnugođii sidjiide dan birra mii
galggai dáhpáhuvvat sutnje: " Gehččet, mii mannat bajás
Jerusalemii, ja Olbmobárdni addojuvvo bajitbáhpaid ja
čálaoahppavaččaid gieđaide. Sii dubmejit su jápmimii ja addet su
báhkiniid háldui, ja sii bilkidit ja čolget su, spihččejit su ja
časket su jámas. Ja golmma beaivvi geažes son bajásčuožžila. "
Sebedeusa bártniguovtto sávaldat Jáhkot ja Johanas, Sebedeusa bártnit
, manaiga ovdan Jesusa lusa ja dajaiga: " Oahpaheaddji, moai
siđašeimme du dahkat munnuide juoidá. "  Jesus jearai: " Maid
sihtabeahtti mu dahkat dudnuide ? "  Soai vástideigga: " Divtte munno
čohkkát du bálddas hearvásvuođastat, nubbi olgeš gieđat bealde ja
nubbi gis gurut gieđat bealde. "  Jesus celkkii sudnuide: " Eahppi
doai dieđe maid sihtabeahtti. Sáhttibeahtti go juhkat dan geara man
mun jugan, dahje gásttašuvvot dainna gásttain mainna mun
gásttašuvvon ? "  Soai vástideigga: " De sáhtte. " Jesus celkkii
sudnuide: " Dan geara man mun jugan, šaddabeahtti doai ge juhkat,
ja dainna gásttain mainna mun gásttašuvvon, šaddabeahtti doai ge
gásttašuvvot. Muhto mun in mearrit saji olgeš dahje gurut giehtan
bealde; dat lea sidjiide geaidda dat lea mearriduvvon. "  Go dat
logis gulle dán, de moaráhuvvagohte Jáhkobii ja Johanassii. Muhto
Jesus gohčui sin lusas ja celkkii: " Dii diehtibehtet ahte sii geat
adnojit ráđđejeaddjin, leat álbmogiid hearrát, ja ahte sin
riikkaid bajimuččat dollet álbmogiid garra válddi vuolde. Muhto nu
ii galgga leat din gaskkas. Dat guhte din gaskkas áigu leat stuoris,
galgá leat din bálvaleaddji, ja dat guhte din gaskkas áigu leat
njunušin, galgá leat buohkaid šlávva. Dasgo Olbmobárdni ii leat
boahtán bálvaluvvot, muhto bálvalit ja addit heakkas lonástussan
eatnagiid ovddas. " Čalmmehis Bartimeus buoriduvvo Jerikos Sii bohte
Jerikoi, ja go Jesus vulggii gávpogis máhttájeddjiidisguin ja stuora
olmmošjoavkkuin, de Bartimeus, Timeusa bárdni, čalmmehis
gearjideaddji, lei čohkkámin geaidnoguoras. Go son gulai ahte das
lei nasaretlaš Jesus, de čuorvugođii: " Jesus, Dávveda bárdni,
árpmit mu! "  Olusat šiggo su vai son jávohuvašii, muhto son
čuorvvui vel jitnoseabbot: " Dávveda bárdni, árpmit mu! "  De
Jesus orustii ja celkkii: " Rávket su deike! " Sii rávke
čalmmeheami ja dadje sutnje: " Leage dorvvolaš! Čuožžil! Son
rávká du. "  Olmmái nuolastii eret olgguldasbiktasis, njuikii bajás
ja bođii Jesusa lusa. Jesus jearai: " Maid don dáhtut mu dahkat
alccesat ? "  Čalmmeheapmi vástidii: " Rabbuni, attášit munnje
oainnu! "  Jesus celkkii sutnje: " Vázzil! Du osku lea beastán du
. "  Dallánaga son oaidnigođii, ja son čuovui Jesusa mátkkis
. Jesus boahtá Jerusalemii Go sii lahkanedje Jerusalemii ja bohte
Betfagii ja Betaniai Oljovári vuolde, de Jesus vuolggahii guoktása
máhttájeddjiinis ja celkkii sudnuide: " Manni gillái mii lea dudno
ovdalis! Dallánaga go boahtibeahtti dohko, de gávdnabeahtti
čadnojuvvon ásenvárssá man alde ii leat vel oktage olmmoš čohkkán
.. Čoavdi dan ja bukti deike! Ja jos oktage jearaš dudnos manne
doai dahkabeahtti dan, de vástideahkki: Hearrá dárbbaša dan, ja
son vuolggaha dan dakkaviđe fas deike. "  Soai vulggiiga ja
gávnnaiga várssá čadnojuvvon uksagurrii olgun geainnu alde, ja soai
čoavdigođiiga dan. Muhtumat geat ledje čuožžumin das, jerre
sudnos: " Maid doai dahkabeahtti ? Čoavdibeahtti go várssá ? "  Soai
vástideigga nugo Jesus lei gohččon, ja sii luite sudno mannat
várssáin. De doalvvuiga várssá Jesusa lusa ja lebbiiga
olgguldasbiktasiiddiska dan ala, ja son čohkánii dan ala. Olusat
lebbo biktasiiddiset geainnu ala, earát čuhppe lastaovssiid gittiin
ja duorggastedje geainnu. Ja sii geat vázze ovddas ja čuvvo maŋis,
čurvo: Hosianna! Buresivdniduvvon lehkos son guhte boahtá Hearrá
nammii! Buressivdniduvvon lehkos min áhči Dávveda riika mii lea
boahtimin! Hosianna allagasas! Nu Jesus bođii Jerusalemii ja manai
tempelšilljui. Doppe geahčadii visot, muhto go lei juo oalle
maŋŋit, de son manai olggos Betaniai guoktenuppelohkái
máhttájeddjiinis. Jesus garuha fiikkonmuora Nuppi beaivvi go sii
vulge Betanias, de bođii Jesusii borranmiella. Guhkkin juo oinnii
fiikkonmuora lasttaiguin, ja son vulggii geahččat leat go das
šattut. Muhto go bođii dan lusa, de ii gávdnan das eará go
lasttaid, dasgo ii lean fiikkoniid áigi. Son celkkii murrii: " Ii
oktage galgga goassege šat borrat du šattuid. " Su máhttájeaddjit
gulle dán. Jesus buhtista tempela Go sii bohte Jerusalemii, de Jesus
manai tempelšilljui ja ádjigođii eret sin geat ledje vuovdimin ja
oastimin doppe. Son gomihii ruhtacuvkeheddjiid bevddiid ja
duvvávuvdiid beaŋkkaid ii ge suovvan geange guoddit maidege
tempelšilju rastá. Ja son oahpahii sin: " Ii go leat čállojuvvon:
Mu viessu gohčoduvvo buot olmmoščearddaid rohkadallanviessun ?
Muhto dii lehpet dahkan dan rievvárbiedjun. "  Bajitbáhpat ja
čálaoahppavaččat gulle dán, ja sii árvaledje mo sáhtášedje goddit
su, dasgo sii balle sus, danne go buot olbmot ovddošedje sakka su
oahpu. Eahkedis Jesus ja su máhttájeaddjit manne olggos gávpogis
. Ástan fiikkonmuorra Nuppi iđida sii vázze fiikkonmuora meattá ja
oidne ahte dat lei ástan gitta ruohttasa rájes. Biehtár muittii dan
mii lei dáhpáhuvvan ja dajai Jesusii: " Rabbi, geahča!
Fiikkonmuorra man don garuhit, lea ástan! "  Jesus vástida sidjiide
: " Oskot Ipmilii! Duođaid, mun cealkkán didjiide: Dat guhte dadjá
dán várrái: Loktan ja bálkestahte iežat merrii! ii ge eahpit
váimmustis, muhto osku ahte dat maid son dadjá, dáhpáhuvvá, sutnje
dat dáhpáhuvvá. Danne mun cealkkán didjiide: Buot dan maid dii
átnubehtet rohkadaladettiin, oskot ahte dii lehpet juo ožžon dan,
de oažžubehtet. Muhto go dii čuožžubehtet rohkadallamin, de
addet ándagassii jos dis lea mihkkege unohasvuođaid guđege vuostái,
vai maiddái din Áhčči almmis attášii didjiide ándagassii din
rihkkumiid. Muhto jos ehpet atte ándagassii, de almmálaš Áhččádet
ge ii atte didjiide ándagassii din rihkkumiid. Gažaldat Jesusa fámu
birra Sii bohte fas Jerusalemii. Go Jesus lei vázzimin tempelšiljus
, de bajitbáhpat, čálaoahppavaččat ja vuorrasat bohte su lusa ja
jerre: " Gean fámuin dagat don dán ? Dahje gii lea addán dutnje fámu
dahkat dán ? "  Jesus vástidii sidjiide: " Mus lea gažaldat didjiide
; vástidehket dan, de mun cealkkán didjiide gean fámuin mun dagan dán
. Johanasa gásta, bođii go dat almmis vai olbmuin ? Vástidehket
munnje dan! "  Dán sii árvaladde gaskaneaset: " Jos mii vástidit:
Almmis, de son jearrá: Manne dalle ehpet oskon sutnje ? Vai sáhttit
go mii vástidit: Olbmuin ? " Muhto dan sii eai duostan olbmuid dihtii
, go juo buohkat oaivvildedje ahte Johanas duođaid lei profehta
. Danne sii vástidedje: " Mii eat dieđe. " De Jesus celkkii
sidjiide: " De in mun ge cealkke didjiide gean fámuin mun dagan dán!
"  Veardádus bahás viidnegárdebargiid birra Jesus sárdnugođii
sidjiide veardádusaiguin: " Olmmái gilvvii viidnegárddi ja áiddui dan
, rokkai viidneduolmmahaga ja huksii geahččotoartna. Dasto son
láigohii viidnegárddis viidnegárdebargiide ja vulggii olgoriikii. Go
áigi dievai, de son vuolggahii muhtun bálvaleaddji viidnegárdebargiid
lusa, vai oččošii oasis viidnegárddi šattuin. Muhto sii válde su
gitta, cábme su ja luite su mannat ruoktot guoros gieđaid. Maŋŋil
son vuolggahii nuppi bálvaleaddji sin lusa; su sii časke oaivái ja
hiddjidedje. De son vuolggahii nuppi vel; su sii godde. Ja son
vuolggahii eatnat earáid; muhtumiid sii cábme, ja muhtumiid gis
godde. Dál sus lei dušše okta vel, iežas ráhkis bárdni. Loahpas
son vuolggahii bártnis sin lusa, dasgo son jurddašii: Mu bártni sii
goittot atnet árvvus. Muhto viidnegárdebargit dadje guhtet
guoibmáseaset: Diet lea árbbolaš! Bohtet, goddot su, de mii
oažžut su árbbi. Sii dohppejedje ja godde su ja bálkestedje olggos
viidnegárddis. Maid dál viidnegárdeisit dahká ? Son boahtá ja
duššada viidnegárdebargiid ja addá viidnegárddi earáide. Ehpet go
leat lohkan dán čálasáni: Dat geađgi man huksejeaddjit hilgo, lea
šaddan váldočiehkageađgin. Dat lea Hearrá iežas dahku ja dat lea
ovddolaš min čalmmiide. "  Ráđđehearrát vigge váldit su gitta,
muhto balle olbmuin. Sii áddejedje ahte son muitalii dán veardádusa
sin vuostái. Dan dihtii sii guđđe su ja manne eret. Gažaldat
vearu birra Dasto sii bidje su lusa muhtun farisealaččaid ja
herodialaččaid, vai sii gielašedje su sániiguin. Sii bohte ja
dadje: " Oahpaheaddji, mii diehtit ahte don leat vuoiggalaš it ge
beroš das maid earát oaivvildežžet. Dasgo don it geahča olbmo
hámi beallái, muhto oahpahat Ipmila geainnu duohtavuođa mielde
. Muital midjiide: Lea go riekta máksit vearu keaisárii vai ii ?
Galgat go mii máksit vai eat ? "  Muhto Jesus dovddai sin
guoktilašvuođa ja celkkii sidjiide: " Manne dii geahččalehpet mu
? Buktet munnje denara vai beasan geahččat dan! "  Sii adde sutnje
dan, ja son jearai: " Gean namma ja govva lea dás ? " Sii vástidedje
: " Keaisára. "  De Jesus celkkii sidjiide: " Addet keaisárii dan
mii keaisárii gullá, ja Ipmilii dan mii Ipmilii gullá! " Ja sii
ovddošedje su sakka. Gažaldat jábmiid bajásčuožžileami birra De
bohte Jesusa lusa muhtun saddukealaččat, guđet čuoččuhit ahte
ii leat bajásčuožžileapmi, ja sii jerre sus: " Oahpaheaddji!
Movsses lea čállán midjiide ahte jos muhtumis lea viellja gii jápmá
ja sus báhcá áhkká ii ge oktage mánná, de galgá son náitalit
leaskkain ja addit vielljasis náli. Ledje čieža vieljaža
. Vuosttaš válddii alccesis áhká, muhto jámii mánáheapmin. De nubbi
náitalii leaskkain, muhto son ge jámii mánáheapmin, ja nu goalmmát
ge. Ii oktage dan čiehčasis ožžon máná. Loahpas jámii nisu ge
. Muhto go sii bajásčuožžilit bajásčuožžileami beaivvi, gean
áhkká son de lea ? Dasgo buot čiežas han leat leamaš náitalan
suinna. "  Jesus vástidii sidjiide: " Ehpet go čádjit danne go
ehpet dovdda čállagiid ehpet ge Ipmila fámu ? Dasgo go jábmit
bajásčuožžilit, de eai náital eai ge náitojuvvo, muhto sii leat
dego eŋgelat almmis. Muhto ahte jábmit bajásčuoččáldahttojuvvojit
, dan han gal lehpet lohkan Movssesgirjjis muitalusas bastilislánjá
birra, mo Ipmil cealká Movssesii: Mun lean Abrahama Ipmil ja Issáha
Ipmil ja Jáhkoba Ipmil.  Ii son leat jábmiid Ipmil, muhto ealli
olbmuid Ipmil. Dii lehpet ollásit čádjidan. " Lága stuorimus
báhkkon Muhtun čálaoahppavaš gii gulai sin nákkáhallama ja fuomášii
man bures Jesus lei vástidan, manai su lusa ja jearai: " Guhtemuš
báhkkon lea buot mávssolaččamus ? "  Jesus vástidii: "
Mávssolaččamus báhkkon lea dát: Gula, Israel! Hearrá Ipmileamet,
Hearrá lea áidna Ipmil; ja don galggat ráhkistit Hearrá Ipmilat oppa
váimmustat ja oppa sielustat ja oppa mielastat ja oppa fámustat
. Nubbi lea dát: Don galggat ráhkistit lagamuččat nugo iežat. Ii
mihkkege báhkkomiid leat stuorit go dát guokte. "  Čálaoahppavaš
dajai sutnje: " Oahpaheaddji, dat lea riekta! Lea duohta maid don
cealkkát ahte Hearrá lea áidna Ipmil, ja ahte ii leat eará Ipmil go
son. Ja go ráhkista su oppa váimmus ja oppa jirpmiin ja oppa fámuin,
ja go ráhkista lagamučča nugo iežas, de dat lea eanet veara go
buot boaldinoaffarat ja njuovvanoaffarat. "  Jesus gulai man
jierpmálaččat son vástidii ja celkkii sutnje: " Don it leat guhkkin
eret Ipmila riikkas. " Ii ge oktage duostan šat jearrat sus. Gii
Messias lea Oahpahettiin tempelšiljus Jesus sárdnugođii ja jearai:
" Mo čálaoahppavaččat sáhttet dadjat ahte Messias lea Dávveda
bárdni ? Dávvet han ieš cealká Bassi Vuoiŋŋa bokte: Hearrá celkkii
mu hearrái: Čohkán mu olgeš gieđa beallái, dassážii go mun bijan
du vašálaččaid du julggiid vuložin. Dávvet ieš nappo gohčoda
Messiasa hearrán; mo son de sáhttá leat Dávveda bárdni ? " Várrehus
čálaoahppavaččaid vuostái Ollu olbmot guldaledje su mielasteaset,
ja oahpahettiin sin son celkkii: " Váruhehket čálaoahppavaččain!
Sii áinnas váccašit guhkes biktasiiguin ja hálidit ahte olbmot
buorástahttet sin márkanšiljuin. Sii dáhttot čohkkát synagogaid
buoremus sajiin ja boaššumusas go leat guossis. Sii háhpohallet
leaskkaid dáluid ja lohket guhkes rohkosiid. Muhto sii ožžot dađe
garraset duomu. " Geafes leaskka attáldat Jesus čohkánii aiddo
tempelbumbbá buohta ja oinnii mo olbmot bidje ruđaid bumbái. Máŋga
riggá adde ollu. De bođii geafes leaska ge gii bijai guokte
smávvaruđaža, moatte šlántte veara. Jesus gohčui
máhttájeddjiidis lusas ja celkkii: " Duođaid, mun cealkkán didjiide
: Dát geafes leaska lea addán eanet go buot earát geat bidje ruđaid
tempelbumbái. Dasgo sii buohkat adde valljivuođasteaset, muhto son
attii geafivuođastis buot dan mii sus lei, buot dan maid son
dárbbašii eallin várás. " Maŋimuš áiggiid mearkkat ja Jesusa
máhccan Go Jesus lei mannamin olggos tempelis, de muhtun su
máhttájeddjiin dajai sutnje: " Oahpaheaddji! Gea, makkár čáppa
geađggit ja ráhkkanusat! "  Jesus vástidii sutnje: " Oainnát go
dáid stuora ráhkadusaid ? Das ii báze geađgi geađggi ala, muhto
visot gaikkoduvvo. "  Go son lei čohkkámin Oljováris tempela buohta
, de Biehtár, Jáhkot, Johanas ja Ándaras jerre sus iehčanassii: "
Muital midjiide goas dát dáhpáhuvvá, ja mii lea mearkan dasa ahte
buot dát ollašuvvá ? "  Jesus sárdnugođii sidjiide: Váruhehket amas
oktage čádjidahttit din! Olusat bohtet mu nammii ja dadjet: " Mun
dat lean! " ja sii čádjidahttet olusiid. Go dii gullabehtet
soahtešláma ja sođiid birra, de allet dalle ballá! Dasgo dát ferte
dáhpáhuvvat, muhto loahppa ii leat velá boahtán. Álbmot čuožžila
álbmoga vuostái ja riika riikka vuostái, ja ollu báikkiin šaddet
eanandoarggástusat ja nealgi ge. Dát lea dušše ávttaid álgu
. Váruhehket! Sii addet din duopmostuoluide, spihččejit din
synagogain ja dolvot din eananhearráid ja gonagasaid ovdii mu dihtii
duođašteaddjin sidjiide. Muhto evangelium ferte vuos sárdniduvvot
buot álbmogiidda. Go sii dolvot din ja addet din eiseválddiide, de
allet moraš ovddalgihtii maid galggašeiddet sárdnut. Sárdnot dan
mii addojuvvo didjiide dammanaga bottus! Dasgo ehpet leat dii geat
sárdnubehtet, muhto Bassi Vuoigŋa. Viellja diktá vieljas
dubmejuvvot jápmimii, ja áhčči mánás, ja mánát čuožžilit
vánhemiiddiset vuostái ja diktet sin dubmejuvvot jápmimii. Ja dii
vašuhuvvobehtet mu nama dihtii. Muhto dat guhte bissu nanusin gitta
loahpa rádjái, bestojuvvo. Go dii oaidnibehtet bilideaddji
fastivuođa čuožžumin dakko gos dat ii galgga čuožžut -
vuhtiiváldos lohkki dán! - dalle fertejit sii geat leat Judeas,
báhtarit váriide; dat gii lea dáhki alde, ii galgga njiedjat
viežžat maidege viesustis, ii ge dat gii lea bealddus galgga
máhccat ruoktot viežžat biktasis. Vuoi áhpehemiid ja njamaheddjiid
daid beivviid! Rohkadallet ahte dat ii dáhpáhuvaše dálvet! Dasgo
daid beivviid šaddet dakkár áŧestusat mat eai leat leamaš dan rájes
go Ipmil álggus sivdnidii máilmmi, ja mat eai šatta šat goassege
. Jos Hearrá ii oanidivčče daid beivviid, de ii gáddjojuvvoše
oktage olmmoš. Muhto sin dihtii geaid son lea válljen, lea son
oanidan dan áiggi. Jos oktage dadjá didjiide: " Gea, dá lea Messias
! " dahje: " Gea, duo son lea! " de allet oskko dasa! Dasgo vearri
messiasat ja vearri profehtat čuožžilit ja dahket mearkkaid ja
oavdudaguid jos de mat čádjidahtášedje sin geat leat válljejuvvon
. Váruhehket! Mun lean cealkán didjiide buot ovddalgihtii
. Olbmobártni boahtin Muhto daid beivviid, dán áŧestusa maŋŋil,
beaivváš sevnnjoda ii ge mánnu báitte; násttit gahččet vuolás
almmis, ja almmi fámut lihkahuvvojit. Dalle sii oidnet Olbmobártni
boahtimin balvvain stuora fámuin ja hearvásvuođain. Ja dalle son
vuolggaha eŋgeliiddis ja čohkke njealji máilbmečiegas sin geaid son
lea válljen, eatnama ravddas gitta almmi ravdii. Veardádus
fiikkonmuora birra Ohppet veardádusa fiikkonmuoras: Go dan oavssit
ožžot állosa ja lasttaid, de diehtibehtet ahte lea geassumin. Nu
diehtibehtet maiddái dii, go oaidnibehtet dán dáhpáhuvvamin, ahte
son lea lahka ja čuožžumin uvssa ovddas. Duođaid, mun cealkkán
didjiide: Dát buolva ii noga ovdal go buot dát dáhpáhuvvet. Albmi ja
eanan duššet, muhto mu sánit eai goassege dušša. Muhto dan
beaivvi dahje diimmu ii oktage dovdda, eai almmi eŋgelat ii ge
Bárdni, muhto duššefal Áhčči. Gohcci bálvaleaddjit Váruhehket ja
gohcet! Dasgo dii ehpet dieđe goas dat áigi boahtá. Dat lea dego
olmmái gii manai olgoriikii. Go vuolgá ruovttustis, de addá
dállodoalu bálvaleddjiidis háldui, juohkehaš oažžu sierra barggu,
ja son gohčču uksafávtta gohcit. Gohcet de! Dasgo dii ehpet dieđe
goas dáluisit boahtá, šaddá go eahkedis, gaskaija, vuoncávarrása
biškunáiggi dahje iđedis. Gohcet, amas son boahtit fáhkkestaga ja
gávdnat din oađđimin. Dan maid mun cealkkán didjiide, dan cealkkán
buohkaide: Gohcet! Lihtodeapmi Jesusa vuostái Beassážiidda ja
suvrrokeahtes láibbiid basiide ledje guokte beaivvi. Bajitbáhpat ja
čálaoahppavaččat smihtte mo juonalašvuođain válddášedje ja
gottášedje su. Sii dadje: " Allot dattege fal basiid áiggi, amaset
olbmot stuimmáskit. " Jesus vuoiddaduvvo Betanias Go Jesus lei
Betanias Simmon spihtálačča luhtte ja lei čohkkámin beavddis, de
bođii sisa nisu geas lei buhtes ja divrras nardusvuoiddas
alabástalihtis. Son cuvkii lihti ja leikii vuoidasa Jesusa oaivvi
badjelii. Muhtumat geat ledje das, suhtte ja dadje guhtet
guoibmáseaset: " Manne nie skihtarda vuoidasa ? Livččii sáhttán
vuovdit dan badjel golmmačuođi denarii ja addit ruđaid gefiide. "
Ja sii skuldojedje nissona. Muhto Jesus celkkii: " Diktet su ráfis!
Manne dii vuorjabehtet su ? Son lea dahkan munnje buori dagu. Geafit
gal leat álo din luhtte ja sidjiide sáhttibehtet dahkat buriid nu
dávjá go dáhttubehtet, muhto mun in leat álo din luhtte. Son dagai
maid sáhtii. Ovddalgihtii son lea vuoiddadan mu rupmaša hávdádeami
várás. Duođaid, mun cealkkán didjiide: Gos ihkinassii oppa
máilmmis evangelium sárdniduvvo, muitaluvvo maiddái dát dahku su
muitun. " Judas beahttá Jesusa Muhto Judas Iskariot, okta dan
guoktenuppelohkásis, manai bajitbáhpaid lusa beahttin dihtii Jesusa
. Sii illosedje go gulle dan ja lohpidedje sutnje ruđaid, ja dan
rájes son ohcagođii liibba beahttit Jesusa. Beassášmállásat
ráhkaduvvojit Suvrrokeahtes láibbiid basiid vuosttaš beaivvi, go
beassášláppis njuvvojuvvui, máhttájeaddjit jerre sus: " Gosa don
hálidat min mannat ráhkadit dutnje beassášmállásiid ? "  De son
vuolggahii guokte máhttájeaddji ja celkkii sudnuide: " Manni gávpogii
! Doppe deaivabeahtti olbmá gii lea guoddimin čáhcelihti. Čuovvu su
, ja go son manná sisa, de daddji dáluisidii: Oahpaheaddji jearrá:
Gos lea latnja gos mun beasašin borrat beassášmállásiid
máhttájeddjiidanguin ? De son čájeha dudnuide stuora lanja
badjegearddis gos visot lea gárvvis. Ráhkadeahkki midjiide mállásiid
dohko. "  Máhttájeaddjiguovttos vulggiiga ja bođiiga gávpogii. Soai
gávnnaiga buot nu mo Jesus lei cealkán ja ráhkadeigga
beassášmállásiid. Eahkedis Jesus bođii dohko dainna
guoktenuppelohkásiin. Go sii ledje čohkkámin beavddis boradeamen,
de son celkkii: " Duođaid, mun cealkkán didjiide: Muhtun dis
beahttá mu, muhtun gii lea boradeamen muinna. "  Dalle sii šlundo,
ja okta nubbi jearragođii sus: " Almma mun gal in leat dat ? "
Muhto son vástidii: " Lea muhtun dán guoktenuppelohkásis, muhtun gii
buonjosta lihtis muinna oktanaga. Olbmobárdni vuolgá eret, nugo lea
čállojuvvon su birra, muhto vuoi dan olbmo guhte beahttá Olbmobártni
! Dan olbmui livččii buoret jos son ii livčče goassege riegádan
. " Bassi eahkedismállásat ásahuvvojit Go sii ledje boradeamen, de
Jesus válddii láibbi, rohkadalai giittusrohkosa, doadjalii dan,
attii sidjiide ja celkkii: " Váldet dán, dát lea mu rumaš. "  Ja
son válddii geara, giittii Ipmila, attii sidjiide, ja sii juhke
buohkat das. Son celkkii: Dát lea mu varra, lihtu varra, mii
golggahuvvo eatnagiid ovddas. Duođaid, mun cealkkán didjiide: In
juga šat viidnemuora šattus ovdal go dan beaivvi go jugan varas
viinni Ipmila riikkas. " Jesus einnosta Biehtára biehttaleami Go sii
ledje lávlon máidnunlávlaga, de sii manne olggos Oljovárrái. Jesus
celkkii sidjiide: " Dii buohkat vearránehpet mus, dasgo lea
čállojuvvon: Mun časkkán geahčči, ja eallu bieđgana. Muhto
maŋŋil go mun lean bajásčuoččáldahttojuvvon, de manan din
ovdalis Galileai. "  Biehtár dajai sutnje: " Vaikko buohkat
vearránivčče dus, de mun goittot in goassege daga dan. "  Jesus
vástidii: " Duođaid, mun cealkkán dutnje: Otná ija, ovdal go
vuoncávaris biškkáda guktii, don biehttalat mu golmma geardde. "
Muhto Biehtár nannii velá garrasit: " Vaikko vel jámášin duinna, de
in eisege biehttal du! " Aiddo nu buohkat dadje. Getsemanes Sii
bohte báikái man namma lea Getsemane, ja son celkkii
máhttájeddjiidasas: " Čohkánehket dása dan boddii go mun rohkadalan
! "  De son válddii fárrosis Biehtára, Jáhkoba ja Johanasa, ja son
doarggistišgođii ja ballagođii sakka. Son celkkii sidjiide: " Mu
siellu lea lossa morrašis jápmima rádjái. Báhcet dása ja gohcet! "
Son manai veahá guhkkelii, luoitádii eatnamii ja rohkadalai ahte dat
diibmu manašii su meattá, jos livččii vejolaš. Son celkkii: "
Abba, Áhčážan! Buot lea dutnje vejolaš. Váldde mus eret dán
geara! Allos dattege šatta nugo mun dáhtun, muhto nugo don dáhtut
. "  Son máhcai ja gávnnai sin oađđimin ja celkkii Biehtárii: "
Simmon, oađát go ? It go nagadan gohcit ovttage diimmu ? Gohcet ja
rohkadallet amadet šaddat geahččalussii! Vuoigŋa gal lea geargat
, muhto oažži lea headju. "  Son manai fas eret ja rohkadalai
seammá sániiguin. Go son bođii ruovttoluotta, de gávnnai sin fas
oađđimin, dasgo sin čalmmit ledje lossadat nahkáriin, eai ge sii
diehtán maid vástidit sutnje. Son bođii sin lusa goalmmádassii ja
celkkii: " Ain go lehpet oađđimin ja vuoiŋŋasteamen ? Dál lea
doarvi. Diibmu lea boahtán. Olbmobárdni addojuvvo dál suttolaččaid
gieđaide. Čuožžilehket, vulgot! Gehččet, son guhte beahttá
mu, lea lahka. " Jesus váldojuvvo gitta Dan seammás, go son lei ain
sárdnumin, bođii Judas, okta dan guoktenuppelohkásis, ja su fárus
joavku mas ledje miehkit ja soappit. Sii bohte bajitbáhpaid,
čálaoahppavaččaid ja vuorrasiid luhtte. Beahtti lei šiehtadan
singuin mearkka: " Dat gean mun cummistan, son dat lea. Váldet su
ja dolvot su eret sihkkaris geahčuin. "  Ja go son bođii, de manai
dan seammás Jesusa lusa ja dajai: " Rabbi! " ja cummistii su. De
sii dohppejedje Jesusa ja válde su gitta. Okta sis geat ledje das,
rohttii miehkis ja čuolastii bajimušbáhpa bálvaleaddji ja čuohpai
sus bealji eret. Jesus celkkii sidjiide: " Dii lehpet vuolgán
mihkiiguin ja soppiiguin váldit mu gitta, dego livččen rievvár
. Beaivválaččat ledjen dinguin ja oahpahin tempelšiljus, muhto
dalle ehpet váldán mu gitta! Muhto dát dáhpáhuvai vai čállagat
ollašuvašedje. "  De buohkat guđđe su ja báhtaredje. Muhtun
nuorra olmmái lei Jesusa fárus; sus lei dušše liidnegiesastat álás
rupmašis birra. Sii dohppejedje su, muhto son luoitilii
liidnegiesastaga ja báhtarii álásin. Jesus Alla Ráđi ovddas Sii
dolvo Jesusa bajimušbáhpa lusa, ja buot bajitbáhpat, vuorrasat ja
čálaoahppavaččat čoahkkanedje. Biehtár oavnnjildii Jesusa gitta
bajimušbáhpa šilljui. Das son čohkánii fávttaid gaskii ja
liekkadalai dollagáttis. Bajitbáhpat ja oppa Ráđđi oččodedje
duođaštusa Jesusa vuostái dubmen dihtii su jápmimii, muhto eai
gávdnan maidege. Olusat bukte vearri duođaštusaid, muhto sin
duođaštusat eai boahtán ovttaide. De muhtumat čuožžiledje ja
bukte dán vearri duođaštusa su vuostái: " Mii leat gullan su
cealkimin: Mun áiggun gaikkodit dán tempela mii lea huksejuvvon
gieđaiguin, ja golmma beaivvis hukset nuppi mii ii leat huksejuvvon
gieđaiguin. "  Muhto eai dás ge boahtán sin duođaštusat ovttaide
. Dasto bajimušbáhppa čuožžilii ja jearai Jesusis: " Ii go dus
leat mihkkege vástádusaid sin áššáskuhttimiidda ? "  Muhto son orui
jávohaga ii ge vástidan maidege. Bajimušbáhppa jearai fas: " Leat
go don Messias, buressivdniduvvon Ipmila Bárdni ? "  Jesus vástidii:
" De lean, ja dii beassabehtet oaidnit Olbmobártni čohkkámin
Buotveagalačča olgeš gieđa bealde ja boahtimin almmi balvvaiguin
. "  Dalle bajimušbáhppa gaikkihii biktasis guovdat ja dajai: " Maid
mii dál vihtaniiguin ? Dii lehpet ieža gullan ipmilbilkádusa. Maid
oaivvildehpet ? "  Buohkat dubmejedje su áššálažžan jápmit
. Muhtumat čolgagohte su, ja sii gokče su muođuid, čorbme su ja
dadje: " Einnos dal! " Maiddái fávttat huško su soppiiguin
. Biehtár biehttala Jesusa Dan botta lei Biehtár vuollin šiljus
. Muhtun bajimušbáhpa biigá bođii meattá, ja go son fuomášii
Biehtára gii lei liekkadallamin, de geahčai sutnje ja dajai: " Don
maiddái ledjet dáinna nasaretlaččain Jesusiin. "  Muhto Biehtár
biehttalii ja dajai: " Mun in ádde in ge ipmir maid don hálažat; "
de son manai olggos poartalatnjii. Ja vuoncávaris biškkádii. Muhto
biigá áiccai su das ja dadjagođii sidjiide geat ledje čuožžumin
birra: " Diet lea okta sis. "  Biehtár fas biehttalii. Veahá
maŋŋelaš sii ge geat ledje čuožžumin das, dadje Biehtárii: "
Duođaid, don leat okta sis. Don han leat galilealaš. "  Muhto son
garrudišgođii ja vuordnugođii: " In mun dovdda dan olbmá gean
birra dii hállabehtet. "  Dan seammás vuoncávaris biškkádii
nuppádassii. De Biehtár muitái maid Jesus lei cealkán sutnje: "
Ovdal go vuoncávaris biškkáda guktii, don biehttalat mu golmma
geardde. " Ja son čirrosii. Jesus Alla Ráđi ovddas Dakkaviđe
iđedis bajitbáhpat, vuorrasat ja čálaoahppavaččat čoahkkanedje,
ja oppa Ráđđi dagai mearrádusas. Sii čatne Jesusa, dolvo su eret
ja adde su Pilatusa háldui. Pilatus jearai sus: " Leat go don
juvddálaččaid gonagas ? " Jesus vástidii: " Ieš han don dadjet dan
. "  Bajitbáhpat váidaledje sakka su. De Pilatus jearai fas: " It go
don vástit maidege ? Gula, mo sii áššáskuhttet du! "  Muhto Jesus
ii vástidan sáni ge, ja Pilatus imaštalai. Basiid áiggi Pilatus
lávii luoitit luovus muhtun fáŋgga, gean olmmošjoavku dáhtui
. Muhtun, gean namma lei Barabbas, lei giddagasas eará
stuibmideddjiiguin; sii ledje sorbmen olbmuid stuimmiid siste
. Olmmošjoavku bođii Pilatusa lusa ja siđai su dahkat nugo lávii
. Ja son vástidii sidjiide: " Dáhttubehtet go mu luoitit
juvddálaččaid gonagasa ? "  Dasgo son árvidii ahte bajitbáhpat ledje
váidán Jesusa gáđašvuođas. Muhto bajitbáhpat hálahedje
olmmošjoavkku nu ahte sii baicca dáhtto bidjat Barabbasa luovus
. Pilatus jearai fas: " Maid mun dalle dagan suinna gean dii
gohčodehpet juvddálaččaid gonagassan ? "  Sii čurvo sutnje: "
Russiinávle su! "  Pilatus jearai: " Maid baháid ba son lea dahkan ?
" Muhto sii huike vel jitnoseabbot: " Russiinávle su! "  Ja Pilatus
, guhte hálidii dahkat olbmuid miela mielde, luittii Barabbasa luovus
, muhto Jesusa son spihččehii ja attii su russiinávlejuvvot
. Soalddáhat bilkidit Jesusa Soalddáhat dolvo Jesusa ladnešilljui ja
gohččo čoahkkái oppa fáktaveaga. Sii cogge sutnje purpurbiktasa,
bárgidedje bastilislátnjákruvnnu ja bidje su oaivái. De sii
dearvvahišgohte su ja dadje: " Dearvva dutnje, juvddálaččaid
gonagas! "  Sii huško su oaivái soppiin, čolge su njeaiga ja
luoitádedje su ovdii ja gopmárdalle su. Go sii nu ledje bilkidan su,
de nulle sus eret purpurbiktasa ja cogge sutnje fas iežas biktasiid
. Jesus russiinávlejuvvo De sii dolvo Jesusa olggos russiinávlejuvvot
. Jesusa ruossa sii bággejedje muhtun olbmá guoddit; son lei
kyrenelaš Simmon, Aleksandera ja Rufusa áhčči, gii lei aiddo
boahtimin meahcis. Sii dolvo Jesusa dan báikái man namma lea Golgata
, jorgaluvvon " Oaivegállobáiki ". Sii áigo addit sutnje viinni masa
lei seaguhuvvon myrra, muhto son ii váldán dan. De sii
russiinávlejedje Jesusa ja juogadedje su biktasiid vuorbádallamiin
maid giige galggai oažžut. Lei goalmmát diibmu go russiinávlejedje
su. Ledje čállán váidalusa su vuostái ná: " Juvddálaččaid gonagas
. "  Oktan suinna sii russiinávlejedje guokte rievvára, nuppi su
olgeš ja nuppi su gurut beallái. Nu ollašuvai dat čálasátni mii
cealká: Son lohkkojuvvui láhkarihkkuid searvái. Sii geat vázze
meattá, bilkidedje su ja bárde oaivvi ja dadje: " Don gii gaikkodat
tempela ja hukset dan fas ođđasis golmma beaivvis! Beastte dál
iežat ja njieja ruossas! "  Seammá láhkái bajitbáhpat ja
čálaoahppavaččat ge bilkidedje su ja dadje guhtet guimmiidasaset:
" Earáid son gal lea beastán, muhto iežas ii sáhte beastit! Messias
, Israela gonagas, njidjos dal ruossas, vai mii beassat oaidnit ja
oskut! " Maiddái soai geat leigga russiinávlejuvvon oktan suinna,
hiddjideigga su. Jesus jápmá Go guđat diibmu dievai, de bođii
seavdnjadas oppa riikka badjel, ja dat bisttii gitta ovccát diimmu
rádjái. Ovccát diimmus Jesus čuorvvui alla jienain: " Eloi, Eloi,
lama sabaktani ? " Dat lea: " Ipmilan, Ipmilan, manne don leat mu
guođđán ? "  Muhtumat sis geat čužžo das, gulle dan ja dadje: "
Gullet, son čuorvu Elia. "  De muhtun viegai ja njuoskadii
guobbarasa ettetviinniin, bijai dan soabbegeahčái ja attii sutnje
juhkat. Son dajai: " Ale vuos, gehččot boahtá go Elia váldit su
vuolás. "  Muhto Jesus čurvii alla jienain ja attii vuoiŋŋas. Ja
tempela ovdaloavdda gaikánii guovdat, badjeravddas gitta vuolleravdii
. Go offiseara gii čuoččui aiddo su buohta, oinnii mo son attii
vuoiŋŋas, de dajai: " Duođaid, dát olmmoš lei Ipmila Bárdni! "
Veahá gaskka das eret ledje maiddái muhtun nissonat geahččamin. Sin
searvvis lei Márjá Magdalena, Márjá, nuorat Jáhkoba ja Jovssesa
eadni, ja Salome. Sii ledje čuvvon Jesusa ja bálvalan su go son lei
Galileas. Das ledje čuožžumin maiddái ollu eará nissonat geat
ledje boahtán bajás Jerusalemii oktan suinna. Jesus hávdáduvvo Go lei
juo šaddan eahket, ja go lei ráhkkananbeaivi, dat mearkkaša
beaivvi ovdal sábbáha, de bođii arimatealaš Jovsset, alla
ráđđehearrá, gii ieš lei vuordimin Ipmila riikka. Son arvvai
mannat Pilatusa lusa ja siđai Jesusa rupmaša. Pilatus imaštii ahte
Jesus lei juo jápmán ja gohčui offiseara lusas ja jearai sus guhká go
Jesus lei leamaš jápmán. Go offiseara lei duođaštan sutnje dán,
de son attii Jovssehii rupmaša. Jovsset osttii fiinna liinni,
válddii Jesusa vuolás, giesai su liinni sisa ja bijai su hávdái mii
lei čullojuvvon báktái. Ráiggi ovdii fierahii geađggi. Márjá
Magdalena ja Márjá, Jovssesa eadni, oinniiga gosa Jesus biddjojuvvui
. Jesusa bajásčuožžileapmi Go sábbát lei vássán, de Márjá
Magdalena ja Márjá, Jáhkoba eadni, ja Salome oste njálggahájat
vuoidasiid, vai besset vuolgit vuoiddadit su. Hui árrat vahku
vuosttaš beaivvi sii bohte hávddi lusa, go beaivváš badjánii. Sii
dadje guhtet guimmiidasaset: " Gii fieraha eret geađggi hávddi
ovddas ? "  Muhto go sii geahčastedje, de oidne ahte geađgi lei
fierahuvvon eret; dat lei viehka stuoris. Sii manne hávddi sisa ja
oidne nuorra olbmá čohkkámin olgeš bealde, gárvodan vilges, guhkes
biktasa, ja sii suorganedje. Muhto son celkkii sidjiide: " Allet
bala! Dii lehpet ohcamin nasaretlačča Jesusa, guhte
russiinávlejuvvui. Son lea bajásčuoččáldahttojuvvon, ii son leat
dás. Gehččet, die lea báiki gosa sii bidje su! Muhto mannet
muitalit su máhttájeddjiide ja Biehtárii ahte son manná din ovdalis
Galileai; doppe dii beassabehtet oaidnit su, nugo son celkkii
didjiide. "  De sii manne olggos ja báhtaredje eret hávddi luhtte,
dorggiidan ja suorganan. Eai ge dadjan maidege geasage, dasgo sii
balle. Jesus almmustahttá iežas máhttájeddjiidasas Go Jesus lei
bajásčuožžilan árrat vahku vuosttaš beaivvi, de son almmustahtii
iežas vuos Márjá Magdalenai, geas son lei ádján olggos čieža bahá
vuoiŋŋa. Márjá manai muitalit dan sidjiide geat ledje leamaš su
mielde, ja geat dál moraštedje ja čirro. Muhto go sii gulle ahte
Jesus lei eallimin, ja ahte Márjá lei oaidnán su, de eai luohttán
dasa. Das maŋŋil Jesus almmustahtii iežas eará hámis guoktásii sis
, go soai leigga vázzimin geaidnoráigge eret gávpogis. Soai manaiga
maiddái muitalit earáide, muhto eai sii jáhkkán sudnuide ge. Loahpas
son almmustahtii iežas oktanuppelohkái máhttájeddjiidasas go sii
ledje čohkkámin beavddis. Son cuiggodii sin eahpeoskku ja garra
váimmuid go eai lean jáhkkán sidjiide geat ledje oaidnán su
bajásčuožžileami maŋŋil. De son celkkii sidjiide: " Vulget oppa
máilbmái ja sárdnidehket evangeliuma buot sivdnádusaide! Dat guhte
osku ja gásttašuvvo, bestojuvvo, muhto dat guhte ii oskko,
dubmejuvvo. Ja dát mearkkat čuvvot sin geat oskot: Sii ádjet olggos
bahá vuoiŋŋaid mu nammii, sii sárdnot ođđa gielaid, ja sii
dohppejit gearbmašiid gieđaideasetguin. Jos sii jugažit ge
jámolaš mirkko, de dat ii vahágahte sin. Sii bidjet gieđaideaset
buhcciid ala, ja dat dearvvašmahttojuvvojit. Jesus váldojuvvo bajás
albmái Go Hearrá Jesus lei sárdnon sidjiide dán, de váldojuvvui bajás
albmái ja čohkánii Ipmila olgeš gieđa beallái. Muhto sii vulge ja
sárdnidedje juohke sajis, ja Hearrá ieš doaimmai singuin ja
duođaštii sáni oavdomearkkaiguin. jás albmái Go Hearrá Jesus lei
sárdnon sidjiide dán, de váldojuvvui bajás albmái ja čohkánii Ipmila
olgeš gieđa beallái.* Muhto sii vulge ja sárdnidedje juohke sajis,
ja Hearrá ieš doaimmai singuin ja duođaštii sáni oavdomearkkaiguin
. Olusat leat riepman govvidit daid dáhpáhusaid mat leat ollašuvvan
min gaskkas, dan mielde maid sii geat álggu rájes ledje čalmmálaš
duođašteaddjit ja sáni bálvaleaddjit, leat muitalan midjiide. Go
mun ge dál lean suokkardan dárkilit buot dáhpáhusaid gitta álggu rájes
, de lean mearridan čállit daid dutnje, alla árvosaš Teofilos, vai
don áddešit man luohtehahtti dat oahpahus lea maid don leat ožžon
. Gásttašeaddji riegádeapmi lohpiduvvo Dan áiggi go Herodes lei Judea
gonagassan, lei doppe Sakarja-nammasaš báhppa gii gulai Abia
báhppaossodahkii. Su áhkká lei maiddái Arona sogas, ja su namma lei
Elisabet. Soai leigga guktot vanhurskásat Ipmila ovddas ja eliiga
láitemeahttumin Hearrá báhkkomiid ja njuolggadusaid mielde. Soai
leigga mánáheamit, dasgo Elisabet ii sáhttán oažžut máná; ja
guktot leigga juo eallilan olbmot. Muhtun beaivvi Sakarja lei
bálvaleamen báhppan Ipmila ovddas, dasgo dál lei su joavkku vuorru
. Vieru mielde vuorbáduvvui báhpaid gaskkas, ja nu šattai Sakarja
vuorbi mannat Hearrá tempelii oaffaruššat suovvasa áltára alde
. Oaffaruššama botta buot olbmot ledje olggobealde rohkadallamin
. De Hearrá eŋgel almmustuvai sutnje, suovasáltára olgeš bealde
. Sakarja suorganii go oinnii su, ja sutnje bođii ballu. Muhto
eŋgel celkkii sutnje: " Ale bala, Sakarja! Dasgo Ipmil lea gullan
du rohkosa. Du áhkká Elisabet riegádahttá dutnje bártni, ja don
galggat gohčodit su Johanassan. Son šaddá dutnje illun ja ávvun,
ja olusat illudit su riegádeami dihtii. Dasgo son šaddá stuorisin
Hearrá ovddas. Viinni dahje garra juhkamuša son ii juga, ja eatnis
heakka rájes son lea dievva Bassi Vuoiŋŋas. Son jorgalahttá olusiid
Israelas ruovttoluotta Hearrái Ipmilasaset. Son manná Hearrá
ovddabealde Elia vuoiŋŋain ja fámuin, jorgalan dihtii áhčiid
váimmuid mánáide ja addin dihtii eahpegulolaččaide vanhurskkis miela
, ja ná son ráhkkanahttá álbmoga Hearrái. "  Sakarja jearai eŋgelis
: " Mo sáhtán mun diehtit ahte dáhpáhuvvá ná ? Mun han lean boaris,
ja mu áhkká lea maid juo eallilan olmmoš. "  Eŋgel vástidii: " Mun
lean Gabriel gii čuoččun Ipmila muođuid ovddas. Mun lean
vuolggahuvvon sárdnut dutnje ja buktit dán illusága. Muhto don
šattat gielaheapmin it ge sáhte hállat ovdal go dan beaivvi go dát
dáhpáhuvvá, danne go it oskon mu sániide mat ollašuvvet go áigi
dievvá. "  Olbmot vurde Sakarja ja ovddošedje manne son ádjánii
tempelis. Go son bođii olggos, de ii máhttán hállat, ja sii
árvidedje ahte son lei oaidnán oainnáhusa tempelis. Son dušše
nuvkkihii sidjiide ja bisui gielaheapmin. Go su bálvalusáigi lei
nohkan, de son manai ruktosis. Veahá maŋŋelaš šattai su áhkká
Elisabet máná vuostái, ja son čiehkádii viđa mánnui olbmuid ovddas
. Son dajai: " Dán lea Hearrá dahkan munnje. Dál son lea geahččan
munnje ja luvven mu eret olbmuid bilkkus. " Sáhka Márjái Go Elisabet
lei guđat mánus, de Ipmil vuolggahii eŋgel Gabriela muhtun Galilea
gávpogii man namma lei Nasaret, nieidda lusa gii lei lohpádallan
Jovssehiin, Dávveda sogalaččain; nieidda namma lei Márjá. Eŋgel
bođii su lusa ja celkkii: " Dearvva dutnje, don guhte leat ožžon
árpmu! Hearrá lea duinna! "  Son suorganii sakka eŋgela sániid
dihtii ja imaštii maid dát buorástahttin mearkkašivččii. Muhto
eŋgel celkkii sutnje: " Ale bala, Márjá! Dasgo Ipmil lea čájehan
dutnje árpmu. Geahča, don šattat máná vuostái ja riegádahtát
bártni ja bijat sutnje nama Jesus. Son šaddá leat stuoris ja
gohčoduvvo Alimusa Bárdnin. Hearrá Ipmil addá sutnje su áhči
Dávveda truvnnu, ja son ráđđe agálaččat Jáhkoba soga, ja su
gonagasriika ii noga goassege. "  Márjá jearai eŋgelis: " Mo dát
sáhttá dáhpáhuvvat go in leat leamaš ovttainge olbmáin ? "  Eŋgel
vástidii: " Bassi Vuoigŋa boahtá du badjelii, ja Alimusa fápmu
suoivanastá du badjel. Dan dihtii lea bassi dat mánná gii riegáda ja
gohčoduvvo bassin ja Ipmila Bárdnin. Ja fuolkát Elisabet han lea
maiddái vuordimin bártni, vaikko lea boaris. Daddjojuvvui ahte son
ii sáhte oažžut máná, muhto dál son lea juo guđat mánus. Dasgo ii
mihkkege leat veadjemeahttun Ipmilii. "  Dalle Márjá celkkii: " Mun
lean Hearrá bálvaleaddji. Šaddos munnje nugo don leat cealkán. " Ja
eŋgel guđii su. Márjá galleda Elisabeta Moadde beaivvi maŋŋil
Márjá vulggii ja doamai várregiliide, muhtun gávpogii Judas. Son
manai Sakarja vissui ja buorástahtii Elisabeta. Go Elisabet gulai
Márjjá buorástahttima, de mánná lihkastii su siste ja Bassi Vuoigŋa
devddii su. Elisabet čuorvvui alla jienain: " Buressivdniduvvon
leat don nissoniid gaskkas, ja buressivdniduvvon lea du heakka šaddu
. Gii ba mun leaččan, ahte Hearrán eadni boahtá mu lusa ? Dasgo
dalle go mun gullen du buorástahttima, de mánná lihkastii ávuin mu
siste. Ja ávdugas son guhte oskkui, dasgo dat maid Hearrá lea
cealkán sutnje, ollašuvvá. "  Dalle Márjá celkkii: Mu siellu
rámida Hearrá, ja mu vuoigŋa ávvuda Ipmila, mu beasti, dihtii
. Dasgo son lea geahččan vuollegis bálvaleaddjásis. Dás duohko buot
sogat rámidit mu ávdugassan, dasgo buotveagalaš Ipmil dahká munnje
stuora daguid, bassi lea su namma. Sogas sohkii son árkkálmastá sin
geat ballet sus. Su gievrras gieđat dahket fámolaš daguid; son
biđge sin geain leat čeavlás jurdagat sin váimmuin, ja nordada
ráđđejeddjiid eret truvnnuin ja bajida smávváid. Son biebmá
nealguid buriid attáldagaiguin, muhto riggáid son vuolggaha eret
iežas luhtte guoros gieđaid. Son veahkeha bálvaleaddjis Israela ii
ge vajáldahte árpmiheames su, nugo lohpidii min máddariidda,
Abrahamii ja su sohkii, agálaš áigái. Márjá orui Elisabeta luhtte
sullii golbma mánu, ja de máhcai ruoktot. Gásttašeaddji Johanas
riegáda Dál dievai áigi goas Elisabet galggai riegádahttit, ja son
riegádahtii bártni. Go su siidaguoimmit ja fuolkkit gulle ahte Hearrá
lei čájehan sutnje nu stuora árpmu, de sii illudedje suinna
. Gávccát beaivvi sii bohte birračuohppat bártni. Sii hálidedje
gohčodit su Sakarjan áhčis mielde, muhto eadnis dajai: " Ii, su
namma galgá leat Johanas. "  Sii vástidedje: " Ii han ovttasge du
sogas leat dat namma. "  De sii nuvkkihedje áhččái manin son dáhtui
gohčodit máná. Son siđai távvala ja čálii: " Su namma lea Johanas
. " Dalle buohkat ovddošedje, muhto dan seammás Sakarja oaččui fas
hállannávccaid, ja son máidnugođii Ipmila. Buot sudno ránnjáid
badjelii bođii ballu, ja sáhka dan birra mii lei dáhpáhuvvan,
viidánii Judea várregiliide. Buohkat geat gulle dan, vurkejedje dan
váimmuidasaset ja jerre: " Mii son dán mánás boahtá ? " Ja Hearrá
giehta láidii su. Bassi Vuoigŋa devddii Sakarja, ja son sártnui
profehtalaččat: Máidnojuvvon lehkos Hearrá, Israela Ipmil, dasgo
son oahppaladdá álbmogis ja lonista dan. Son čuoččáldahttá
midjiide bestojumi čoarvvi bálvaleaddjis Dávveda sogas, nugo son
lohpidii dološ áiggi rájes bassi profehtaidis bokte, ahte mii
bestojuvvošeimmet min vašálaččain, buohkain geat vašuhit min
. Nu son árpmiha min máddariid ja atná muittus bassi lihtus, dan váli
maid son vuortnui min áhččái Abrahamii, ahte son gádju min eret min
vašálaččain, vai mii balakeahttá beasašeimmet bálvalit su
buhtisin ja vanhurskkisin su muođuid ovddas buot beivviideamet. Ja
don, mánážan, gohčoduvvot Alimusa profehtan, dasgo don manat
Hearrá ovddas ja válmmaštahtát su geainnuid ja oahpásmahtát su
álbmogii bestojumi suttuid ándagassii addojumiin, dasgo min Ipmil lea
árbmugas ja váibmoláđis. Son oahppaladdá min allagasas dego
beaivváža badjáneapmi, báitin dihtii sidjiide geat orrot
seavdnjadasas ja jápmima suoivanis, ja láiden dihtii min julggiid
ráfi geidnui. Ja bárdni šattai bajás ja gievrrui vuoiŋŋas. Son
orui mehciin, gitta dan beaivvi rádjái go son galggai loaiddastit
Israela ovdii. Jesus riegáda Daid beivviid bođii gohččun keaisár
Augustusis ahte oppa máilbmi galggai čálihuvvot olmmošlohkui. Dat
lei vuosttaš čáliheapmi, ja dat dáhpáhuvai go Kvirinius lei Syria
eananhearrá. Buohkat vulge čálihit iežaset, iešguhtege gávpogasas
. Jovsset vulggii dalle Nasaret gávpogis bajás Judeai, Dávveda
gávpogii Betlehemii, go son lei Dávveda sogas ja nális, čálihit
iežas oktan Márjjáin, gii lei lohpiduvvon sutnje áhkkán ja gii lei
máná vuostái. Go soai leigga doppe, de dievai áigi go son galggai
riegádahttit, ja son riegádahtii bártnis, vuosttašriegádeaddji,
giesai su ja bijai su krubbái, dasgo sudnuide ii lean idjasadji. Dan
guovllus ledje sávzageahččit guođoheamen sávzaealuset ihkku
. Fáhkkestaga čuoččui Hearrá eŋgel sin ovddas, ja Hearrá
hearvásvuohta báittii sin birra. Sii suorganedje sakka. Muhto eŋgel
celkkii sidjiide: " Allet bala! Mun muitalan didjiide stuora
illusága, mii šaddá illun oppa álbmogii: Didjiide lea odne riegádan
beasti Dávveda gávpogis; son lea Kristus, Hearrá. Ja dát lea
didjiide mearkan: Dii gávdnabehtet máná mii lea gissojuvvon ja
veallámin kruppás. "  Ja fáhkkestaga lei eŋgela luhtte almmálaš
veahka, mii máinnui Ipmila ja lávllui: " Gudni lehkos Ipmilii
allagasas ja ráfi eatnama alde olbmuide geaidIpmil árpmiha! "  Go
eŋgelat ledje guođđán sin ja máhccan albmái, de guođoheaddjit
dadje guhtet guoibmáseaset: " Vulgot dal Betlehemii geahččat dan
mii lea dáhpáhuvvan, ja man Hearrá lea almmuhan midjiide. "  Ja sii
doapmaledje dohko ja gávdne Márjjá ja Jovsseha ja unna mánáža mii lei
veallámin kruppás. Go sii ledje oaidnán su, de muitaledje buot mii
lei celkojuvvon sidjiide dan máná birra. Buohkat geat ledje gullamin
, ovddošedje dan maid guođoheaddjit muitaledje. Muhto Márjá vurkii
visot váibmosis ja guorahalai dan. Guođoheaddjit máhcce ruoktot,
máinnodettiin ja rámidettiin Ipmila buot daid ovddas maid sii ledje
gullan ja oaidnán; buot lei nugo lei celkojuvvon sidjiide. Gávccát
beaivvi go son galggai birračuhppojuvvot, de son oaččui nama Jesus
, nugo eŋgel lei gohččon ovdal go son sahkanii eatnis heggii
. Simeon ja Ánná tempelis Go dat áigi bođii go sii Movssesa lága
mielde galge buhtistuvvot, de Jovsset ja Márjá válddiiga máná mielde
bajás Jerusalemii guoddit su Hearrá ovdii. Dasgo Hearrá láhkii lea
čállojuvvon: Juohke vuosttašriegádan bárdnemánná galgá vihahuvvot
Hearrái. Sii galge maiddái buktit oaffara nugo Hearrá láhka gohčču
: turtelduvvápára dahje guokte duvváčivgga. Jerusalemis ásai dan
áiggi olmmái gean namma lei Simeon; son lei vanhurskkis ja
ipmilbalolaš ja vurddii Israela jeđđehusa. Bassi Vuoigŋa lei su
badjel, ja Vuoigŋa lei almmustahttán sutnje ahte son ii muosát
jápmima ovdal go lea oaidnán su gean Hearrá lea vuoiddadan. Vuoigŋa
doalvvui su tempelii, ja go Jesusa vánhemat bođiiga sisa mánáin
dahkan dihtii lága vieru mielde, de Simeon válddii máná sallasis,
máinnui Ipmila ja celkkii: Hearrá, dál divttát bálvaleaddját vuolgit
dáppe ráfis, nugo don leat cealkán. Dasgo mu čalmmit leat oaidnán
du bestojumi man don leat ráhkadan buot álbmogiid oidnosis, čuovgasa
mii šaddá almmustussan báhkiniidda ja gudnin du álbmogii Israelii
. Eadnis ja áhččis ovddošeigga dan mii daddjojuvvui máná birra. Ja
Simeon buressivdnidii sin ja dajai su eadnái Márjái: " Geahča, dát
mánná lea biddjon jorralussan ja čuoččáldahttojupmin olusiidda
Israelis ja mearkan mii vuostálastojuvvo, vai eatnat váimmuid
jurdagat almmustuvašedje. Muhto miehkki manná maiddái du sielu
čađa. "  Das lei maiddái nisu gii lei profehta, Ánná, Fanuela
nieida, Ašera čearddas. Son lei hui boaris; son lei náitalan
nuorran ja lei eallán čieža jagi boatnjáinis. Dasto lei eallán
leaskan, dassážii go son dál lei gávcciloginjeallje jagi boaris
. Son ii goassege guođđán tempela, muhto bálvalii Ipmila
borakeahttáivuođain ja rohkosiiguin ijat beaivái. Dál son ge bođii
ovdan ja máinnui Ipmila; ja son sártnui máná birra buohkaide geat
ledje vuordimin Jerusalema lonástusa. Go Jovsset guovttos Márjjáin
leigga ollašuhttán buot dan mii lei mearriduvvon Hearrá lágas, de
máhcaiga Galileai, ruovttugávpogii Nasaretii. Ja bárdni stuorui ja
gievrrui, ja son lei dievva viissisvuođas, ja Ipmila árbmu lei su
badjel. Jesus guoktenuppelotjahkásažžan tempelis Juohke jagi Jesusa
vánhenguovttos láviiga mannat Jerusalemii beassášbasiide. Go Jesus
lei guoktenuppelohkái jagi boaris, de sii manne dohko bajás, nugo
lei vierru basiid áiggi. Muhto go bassebeaivvit ledje vássán, ja sii
vulge fas ruoktot, de bárdni bázii Jerusalemii, almmá vánhemiiddis
dieđekeahttá. Soai gáttiiga ahte son lei sin fáru mielde, ja olles
beaivi manai ovdal go jearahišgođiiga fulkkiin ja ustibiin. Go soai
eaba gávdnan su, de máhcaiga Jerusalemii ohcat su doppe. Golmma
beaivvi geažes gávnnaiga su tempelis. Son lei čohkkámin
oahpaheddjiid gaskkas, guldalii sin ja jearahalai sis. Buohkat geat
gulle su, imaštalle su jierpmi ja vástádusaid. Vánhenguovttos
hirpmástuvaiga sakka go oinniiga su, ja su eadni dajai sutnje: "
Mánážan, mo don sáhttet dahkat dán munnuide ? Moai áhčiinat letne
ohcan du baluin. "  Muhto son vástidii: " Manne doai ozaide mu ?
Eahppi go ipmirdan ahte mun ferten leat Áhččán viesus ? "  Muhto
eaba soai árvidan maid son oaivvildii dáinna. De son manai sudnuin
vuolás Nasaretii ja lei jegolaš sudnuide. Su eadni vurkii buot dáid
váibmosis. Ja Jesus ovdánii agis ja viissisvuođas ja lei illun
Ipmilii ja olbmuide. Gásttašeaddji Johanas Lei keaisár Tiberiusa
vihttanuppelogát ráđđenjagis; Pontius Pilatus lei dalle Judea
eananhearrán; Herodes lei guovllugonagassan Galileas, su viellja
Filip Itureas ja Trakonitisis, ja Lysanias lei guovllugonagassan
Abilenes, ja Hannas ja Kaifas leigga bajimušbáhppan. Dalle Ipmila
sátni bođii Johanassii, Sakarja bárdnái, meahcis. Ja son jođii
Jordana guovlluid miehtá ja sárdnidii jorgaleami gástta suttuid
ándagassii addojupmin, nugo lea čállojuvvon profehta Jesaja girjái:
Jietna čuorvu meahcis: Válmmaštehket geainnu Hearrái, njulgejehket
su bálgáid! Juohke leahki devdojuvvo, juohke várri ja dievvá
dássejuvvo. Moalkás bálgát njulgejuvvojit, geađgás geainnut
jalgejuvvojit. Ja buot olbmot ožžot oaidnit Ipmila bestojumi. Go
stuora olmmošjoavkkut bohte Johanasa lusa gásttašuvvot, de son
celkkii sidjiide: " Gearpmaščivggat! Gii lea dadjan didjiide ahte
sáhttibehtet báhtarit boahttevaš moarreduomus ? Šaddadehket
jorgalusa dohkálaš šattuid! Allet ge jurddašišgoađe: Min
áhčči lea Abraham! Dasgo mun cealkkán didjiide: Ipmil sáhttá
čuoččáldahttit Abrahama mánáid dáin geđggiin. Ákšu lea juo
muoraid máddagis; juohke muorra mii ii šaddat buriid šattuid,
čullojuvvo ja bálkestuvvo dollii. "  Olbmot jerre sus: " Maid mii
de dahkat ? "  Son vástidii: " Geas ležžet guokte báiddi,
juogadehkos suinna geas ii leat oktage, ja geas lea borramuš,
dahkos dan seammá. "  Muhtun tuollárat ge bohte gásttašuvvot, ja
sii jerre sus: " Oahpaheaddji, maid mii galgat dahkat ? "  Son
vástidii: " Allet gáibit eanet go lea lobálaš. "  Muhtun soalddáhat
jerre sus: " Mo minguin gis, maid mii galgat dahkat ? " Son vástidii
sidjiide: " Allet rivve ruđaid geasge veahkaválddiin dahje
gávvilvuođain, muhto duhtet dan bálkái man oažžubehtet. "  Álbmot
lei dál dievva vuordámušain, ja buohkat jurddašedje vaimmuineaset
ahte Johanas vejii leat Messias. Muhto Johanas attii sidjiide dán
vástádusa: " Mun gásttašan din čáziin, muhto mu maŋŋil boahtá
son gii lea gievrrat go mun, in ge mun leat dohkálaš nuollat su
gámavuoddagiid ge. Son gásttaša din Bassi Vuoiŋŋain ja dolain
. Sus lea goaivu gieđas ja áigu ráidnet gortniidis gordneráidnehagas
ja čohkket nisuidis láhtui. Muhto sáđuid son boaldá čáskatmeahttun
dolas. "  Dán ja máŋgga eará láhkái Johanas neavvui olbmuid ja
sárdnidii sidjiide evangeliuma. Muhto go son cuiggodii eananhearrá
Herodesa go dat elii vieljas áhkáin, Herodiasain, ja dagai ollu
eanet baháid, de Herodes dagai dasa lassin vel dan bahádagu ahte son
bálkestii Johanasa giddagassii. Jesus gásttašuvvo Ollu olbmot
gásttašahtte iežaset. Maiddái Jesus gásttašuvvui, ja go son lei
rohkadallamin, de albmi rahpasii, ja Bassi Vuoigŋa bođii su
badjelii duvvá hámis. Ja almmis gullui jietna: " Don leat mu Bárdni
gean mun ráhkistan, don leat mu miela mielde. "  Jesusa sohka Jesus
lei sullii golbmalotjahkásaš go álggahii doaimmas. Nugo gádde su
áhčči lei Jovsset, gean áhčči lei Eli, gean áhčči lei Mattat,
gean áhčči lei Levi, gean áhčči lei Melki, gean áhčči lei
Jannai, gean áhčči lei Jovsset, gean áhčči lei Mattatja, gean
áhčči lei Amos, gean áhčči lei Nahum, gean áhčči lei Hesli,
gean áhčči lei Naggai, gean áhčči lei Mahat, gean áhčči lei
Mattatja, gean áhčči lei Šimi, gean áhčči lei Josek, gean
áhčči lei Joda, gean áhčči lei Johanan, gean áhčči lei Resa,
gean áhčči lei Serubbabel, gean áhčči lei Šealtiel, gean
áhčči lei Nera, gean áhčči lei Melki, gean áhčči lei Addi,
gean áhčči lei Kosam, gean áhčči lei Elmadam, gean áhčči lei
Er, gean áhčči lei Josva, gean áhčči lei Elieser, gean áhčči
lei Jorim, gean áhčči lei Mattat, gean áhčči lei Levi, gean
áhčči lei Simeon, gean áhčči lei Juda, gean áhčči lei Jovsset
, gean áhčči lei Jonam, gean áhčči lei Eljakim, gean áhčči lei
Melea, gean áhčči lei Menna, gean áhčči lei Mattata, gean
áhčči lei Natan, gean áhčči lei Dávvet, gean áhčči lei Isai,
gean áhčči lei Obed, gean áhčči lei Boas, gean áhčči lei Salma
, gean áhčči lei Nakšon, gean áhčči lei Amminadab, gean áhčči
lei Admin, gean áhčči lei Arni, gean áhčči lei Hesron, gean
áhčči lei Peres, gean áhčči lei Juda, gean áhčči lei Jáhkot,
gean áhčči lei Issát, gean áhčči lei Abraham, gean áhčči lei
Tera, gean áhčči lei Nahor, gean áhčči lei Serug, gean áhčči
lei Rehu, gean áhčči lei Peleg, gean áhčči lei Eber, gean
áhčči lei Šela, gean áhčči lei Kenan, gean áhčči lei
Arpakšad, gean áhčči lei Sem, gean áhčči lei Noa, gean áhčči
lei Lemek, gean áhčči lei Metušela, gean áhčči lei Henok, gean
áhčči lei Jered, gean áhčči lei Mahalalel, gean áhčči lei
Kenan, gean áhčči lei Enoš, gean áhčči lei Set, gean áhčči
lei Áttán gii lei Ipmila bárdni. Jesus geahččaluvvo Bassi
Vuoiŋŋas dievva Jesus máhcai Jordanis, ja Vuoigŋa jođihii su
njealljelogi beaivvi meahcis, gos beargalat geahččalattai su. Dán
áiggis son ii borran maidege, ja go dat beaivvit ledje vássán, de
son nealggui. Ja beargalat dajai sutnje: " Jos leaččat Ipmila
Bárdni, de gohčo dán geađggi šaddat láibin! "  Jesus vástidii: "
Lea čállojuvvon: Olmmoš ii eale dušše láibbis. "  Beargalat
doalvvui su muhtun alla báikái ja čájehii sutnje
čalbmeravkalanbottus buot máilmmi riikkaid. Son dajai: " Mun attán
dutnje buot dán, buot máilmmi ja dan hearvásvuođa. Dasgo dat lea
addojuvvon mu gihtii, ja mun attán dan geasa dáhtun. Jos don dušše
luoitádat mu ovdii, de buot lea du. "  Jesus vástidii sutnje: " Lea
čállojuvvon: Hearrá Ipmilat galggat gudnejahttit, ja aivvestassii
su bálvalit. "  Beargalat doalvvui su Jerusalemii ja bijai su
alimussii tempela geađgemuvrra ala ja dajai: " Jos leaččat Ipmila
Bárdni, de bálkestahte dás vuolás. Dasgo lea čállojuvvon: Son
gohčču eŋgeliiddis várjalit du. Ja: Sii guddet du gieđaideaset
alde, amat norddastit juolggát geađgái. "  Jesus vástidii sutnje:
" Lea celkojuvvon: It galgga geahččalit Hearrá Ipmilat. "  Go
beargalat lei geargan geahččaleames Jesusa juohke láhkái, de
gáiddai eret su luhtte muhtun áigái. Nasaretlaččat hilgot Jesusa
Jesus máhcai Vuoiŋŋa fámus Galileai, ja sáhka su birra viidánii
miehtá guovllu. Son oahpahii sin synagogain, ja buohkat rámidedje su
. Son bođii maiddái Nasaretii gos lei bajásšaddan. Sábbáhin son
manai synagogii nugo lávii, ja son čuožžilii lohkat. Sutnje
geigejuvvui profehta Jesaja girji, ja son rabai girjegearu, ja
gávnnai báikki gosa lea čállojuvvon: Hearrá Vuoigŋa lea mu badjelis
, dasgo son lea vuoiddadan mu sárdnidit illusága váivvážiidda. Son
lea vuolggahan mu gulahit friddjavuođa fáŋggaide ja oainnu
čalmmehemiide, friddjan dahkat sordojuvvon olbmuid ja sárdnidit
Hearrá árpmu jagi. Son giesai fas girjegearu, geigii dan
bálvaleaddjái ja čohkánii. Buohkat geat ledje synagogas, gávke
sutnje vuordámušain. Son sárdnugođii sidjiide ná: " Odne lea dát
čála ollašuvvan din guladettiin. "  Buohkat rábmojedje su ja
ovddošedje daid árbmosániid mat bohte su njálmmis. Sii jerre: " Ii
go son leat Jovsseha bárdni ? "  Jesus celkkii sidjiide: " Dii
áigubehtet vissásit muittuhit munnje dán sátnevádjasa: Dálkkasteaddji
, dálkkot iežat! Mii leat gullan buot maid don leat dahkan
Kapernaumis; daga daid seammáid dáppe ruovttubáikkistat! "  Ja son
lasihii: " Duođaid, mun cealkkán didjiide: Ii oktage profehta
dohkkehuvvo iežas ruovttugávpogis. Mun dáhkidan didjiide: Ledje
ollu leaskkat Israelas Elia áiggi, go albmi lei dahppojuvvon ii ge
luoitán arvvi golmma jahkái ja guđa mánnui ja stuora nealgi šattai
miehtá riikka. Dattege Elia ii vuolggahuvvon sin lusa, earet go
muhtun Sarepta leaskka lusa Sidona lahka. Ja ledje ollu
spihtálaččat Israelis profehta Eliša áiggi; muhto ii oktage sis
buhtistuvvon, earet go syrialaš Naaman. "  Buohkat geat ledje
synagogas, moaráhuvve go gulle dan. Sii čuožžiledje ja ádje su
olggos gávpogis, ceakkobávtti guvlui dan váris masa sin gávpot lei
huksejuvvon, hoigadan dihtii su das vuolás. Muhto son váccii
olmmošjoavkku čađa ja manai eret. Jesus buorida buhcciid
Kapernaumis Jesus manai Kapernaumgávpogii mii lea Galileas, ja doppe
oahpahii olbmuid sábbáhin. Sii hirpmástuvve su oahpaheamis, dasgo
son sártnui isitvuođain. Synagogas lei olmmái geas lei bahá vuoigŋa
. Son čuorvugođii alla jienain: " Mii dus lea minguin dahkamuššan
, nasaretlaš Jesus ? Leat go boahtán duššadit min ? Mun diedán gii
don leat, Ipmila Bassi! "  Muhto Jesus šikkui vuoiŋŋa ja celkkii
: " Jávohuva ja vuolgge sus olggos! " Bahá vuoigŋa njeiddii olbmá
sin gaskii ja vulggii sus olggos dagakeahttá sutnje maidege vahágiid
. Buohkat suorganedje ja jerre guhtet guimmiineaset: " Makkár sátni
lea dát ? Isitvuođain ja fámuin gohčču son buhtismeahttun
vuoiŋŋaid, ja dat vulget olggos. "  Ja sáhka su birra viidánii
miehtá guovllu. Dasto Jesus vulggii synagogas ja bođii Simmona
dállui. Doppe Simmona vuoni lei veallámin heajos buohccin, ja sii
dáhtto Jesusa veahkehit su. Son manai su lusa ja šikkui dávdda, ja
dat luittii su. Dakkaviđe nisu čuožžilii ja bálvališgođii sin
. Go beaivváš luoitádii, de buohkat bohte su lusa buhcciiguin geain
ledje máŋggalágán vigit. Son bijai gieđaidis juohkehačča ala ja
buoridii sin. Maiddái bahá vuoiŋŋat vulge eatnagiin olggos, ja dat
gilljo: " Don leat Ipmila Bárdni! " Muhto son šikkui daid ja
gilddii daid jienádeames, dasgo dat dihte ahte son lei Messias
. Jesus sárdnida eará gávpogiin Iđedis nuppi beaivvi son vulggii
gávpogis ávdin báikái. Olbmot ohcagohte su, ja go sii gávdne su, de
geahččaledje hehttet su guođđimis sin. Muhto son celkkii sidjiide
: " Mun ferten sárdnidit ilolaš sága Ipmila riikka birra eará
gávpogiin ge. Danne mun lean vuolggahuvvon. "  Ja son sárdnidii
Judea synagogain. Biehtára guollesálaš Muhtun beaivvi go Jesus lei
čuožžumin Gennesaretjávregáttis ja olbmot bahkkejedje su birra
gullat Ipmila sáni, de fuomášii guokte fatnasa jávregáttis. Bivdit
ledje mannan eret fatnasiin ja ledje doidimin firpmiideaset. Jesus
manai nuppi fatnasii mii gulai Simmonii, ja dáhtui su sirdilit veahá
eret gáttis. De čohkánii oahpahit olbmuid. Go son lei geargan
sárdnumis, de dajai Simmonii: " Suga fávlelii ja suhppejehket
nuhtiideattet bivdit! "  Simmon vástidii: " Oahpaheaddji, mii leat
bargan geažos ija eat ge leat fidnen maidege. Muhto du sáni mielde
mun suhppen nuhtiid. "  De sii dahke nu ja godde nu ollu guliid ahte
nuohtit goasii gaikánedje. Sii sevve guimmiidasaset nuppi fatnasis
boahtit veahkkin. Ja go sii bohte, de devde goappašiid fatnasiid,
nu ahte measta vudjo. Go Simmon Biehtár oinnii dan, de luoitádii
Jesusa julggiid ovdii ja dajai: " Hearrá, guođe mu, danne go mun
lean suttolaš olmmái. "  Dasgo son ja buohkat geat ledje su mielde,
hirpmástuvve dan stuora sállašis man ledje fidnen. Nu maiddái
Sebedeusa bártniguovttos, Jáhkot ja Johanas, geat leigga Simmona
bivdoguoimmit. Muhto Jesus celkkii Simmonii: " Ale bala! Dás duohko
don bivddát olbmuid. "  De sii suhke gáddái, guđđe buot ja čuvvo
su. Jesus buorida spihtálačča Go Jesus lei muhtun gávpogis, de
bođii su lusa olmmái gii lei dievva spihtálvuođas. Son oinnii
Jesusa ja luoitádii su ovdii muođut eatnamii ja ánuhii sus: " Hearrá
, jos don dáhtožat, de sáhtát buhtistit mu. "  Jesus geigii gieđas
, guoskkahii su ja celkkii: " Mun dáhtun, šatta buhtisin! "
Dakkaviđe jávkkai spihtálvuohta. Jesus gilddii su muitaleames dan
geasage ja jotkkii: " Muhto mana čájehit iežat báhppii, ja
oaffaruša buhtástusat ovddas nugo Movsses lea gohččon. Dat lea
olbmuide duođaštussan. "  Sáhka su birra goit viidánii velá eambbo
go ovdal, ja stuora joavkkut bohte su lusa gullat su ja buoriduvvot
buohcuvuođaineaset. Muhto son geahččalattai geassádit ávdin
báikkiide rohkadallan dihtii. Jesus buorida lámis olbmá Kapernaumis
Muhtun beaivvi go son lei oahpaheamen olbmuid, de muhtun
farisealaččat ja láhkaoahpaheaddjit ledje das; sii ledje boahtán
buot Galilea giliin, Judeas ja Jerusalemis. Jesusis lei Hearrá fápmu
buoridit buhcciid. Muhtun olbmát gudde dohko lámis olbmá
guoddinseaŋgga alde. Sii vigge guoddit su sisa ja bidjat Jesusa
ovdii. Muhto go olbmuid eatnatvuođa dihtii eai sáhttán buktit su
sisa, de sii manne dáhki ala, luvvestedje moadde diilageađggi ja
luite su vulos, aiddo Jesusa ovdii. Go Jesus oinnii sin oskku, de
celkkii: " Olmmoš, du suttut leat dutnje ándagassii addojuvvon. "
Muhto čálaoahppavaččat ja farisealaččat jurddašišgohte: " Gii
lea dát gii bilkida Ipmila ? Gii sáhttá addit suttuid ándagassii earet
go Ipmil ? "  Jesus diđii maid sii jurddašedje ja celkkii sidjiide:
" Maid dii duođaid jurddašehpet váimmuineattet ? Goappá lea álkkit
cealkit, jogo: Du suttut leat dutnje ándagassii addojuvvon, dahje:
Lihka bajás ja vázzil ? Muhto vai dii dieđášeiddet ahte Olbmobártnis
lea fápmu eatnama alde addit suttuid ándagassii " - ja dál son sárdnu
lámis olbmái - " de mun cealkkán dutnje: Lihka bajás, váldde
seaŋggat ja mana ruoktot! "  Ja dakkaviđe čuožžilii olmmái
buohkaid oaidnut, válddii seaŋgga man alde lei veallán, ja manai
ruoktot máinnodettiin Ipmila. Buohkat imaštedje sakka ja máidno
Ipmila. Sii šadde ballui ja dadje: " Odne mii leat oaidnán
jáhkkemeahttuma! " Jesus rávká Levi máhttájeaddjin Dasto Jesus manai
olggos ja oinnii muhtun Levi-nammasaš tuollára čohkkámin
tuolloviesus. Jesus celkkii sutnje: " Čuovo mu! "  Ja Levi guđii
visot, čuožžilii ja čuovui su. Levi ráhkadii sutnje
guossemállásiid iežas viesus, ja ollu tuollárat ja earát ledje
čohkkámin singuin beavddis. Farisealaččat ja erenoamážit sin
čálaoahppavaččat nimmoredje ja dadje máhttájeddjiide: " Mo dii
sáhttibehtet boradit ja juhkat tuolláriiguin ja suttolaččaiguin ? "
Muhto Jesus vástidii: " Eai dearvvaš olbmot dárbbaš dálkkasteaddji
, muhto buohccit. Mun in leat boahtán rávkat jorgalussii
vanhurskásiid, muhto suttolaččaid. " Gažaldat borakeahttáivuođa
birra Sii dadje sutnje: " Johanasa máhttájeaddjit atnet dávjá
borakeahttáivuođa ja rohkadallet, ja nu dahket farisealaččaid
máhttájeaddjit ge, muhto du máhttájeaddjit borret ja juhket. "
Jesus vástidii sidjiide: " Sáhttibehtet go gáibidit headjagussiid
atnit borakeahttáivuođa dan botta go irgi lea sin luhtte ? Muhto áigi
boahtá go irgi váldojuvvo sis eret, ja daid beivviid go dat
dáhpáhuvvá, de sii atnet borakeahttáivuođa. "  Son muitalii
sidjiide veardádusa ge: " Ii oktage gaikko bihtá ođđa biktasis
duokŋasin boares biktasii. Dasgo dalle han gaikkoduvvo ođđa
bivttas, ja ođđa biktasa duokŋas ii heive boares biktasii. Ii ge
oktage leaikko varas viinni boares náhkkeseahkaide. Dasgo dalle varas
viidni ludde boares seahkaid, ja viidni golgá olggos ja seahkat
billašuvvet. Muhto leaikko varas viinni ođđa náhkkeseahkaide. Ii
ge oktage gii lea juhkan boares viinni, hálit varas viinni, dasgo
son dadjá ahte boarráset lea buoret. " Jesus ja sábbát Muhtun sábbáha
Jesus lei vázzimin gordnebealdduid čađa. Máhttájeaddjit čogge
gordneoivviid, ruvvejedje daid gieđaiguin ja borre. Muhtun
farisealaččat dadje: " Manne sii dahket dan mii ii leat lobálaš
sábbáhin ? "  Jesus vástidii sidjiide: " Ehpet go dii leat lohkan
maid Dávvet dagai go son ja su olbmát ledje nealgumin ? Son manai
Ipmila vissui ja válddii oaffarláibbiid, borai ja attii maiddái
sidjiide geat čuvvo su, vaikko lea ge dušše báhpain lohpi borrat
daid. "  Ja Jesus lasihii: " Olbmobárdni lea sábbáha hearrá. "
Muhtun eará sábbáha son manai synagogii ja oahpahii. Doppe lei olmmái
geas olgeš giehta lei áibbas ástan. Čálaoahppavaččat ja
farisealaččat atne Jesusa čalmmis oaidnit áigu go buoridit sábbáhin
, vai sis livččii mainna váidit su. Muhto son diđii maid sii
jurddašedje, ja celkkii olbmái geas lei ástan giehta: " Čuožžil
ja boađe ovdan! " Son čuožžilii ja loaiddastii ovdan, ja Jesus
celkkii sutnje: " Dál jearan dis, goabbá lea lobálaš sábbáhin ?
Buriid dahkat vai baháid dahkat, gádjut olbmoheakka vai duššadit
heakka ? "  Son geahčai buohkaide geat ledje čuožžumin das birra,
ja celkkii olbmái: " Geige gieđat! " Son dagai nu, ja giehta
dearvvašmuvai. Dalle sii vašáskedje ja árvališgohte gaskaneaset
maid sii sáhtášedje dahkat Jesusiin. Jesus vállje guoktenuppelohkái
apoastala Dan áiggi son manai várrái rohkadallat ja lei doppe ija
rohkadallamin Ipmilii. Go beaivi bođii, de son gohčui
máhttájeddjiidis lusas, ja sin gaskkas son válljii guoktenuppelohkása
geaid son gohčodii apoastalin. Dat ledje Simmon, gean son maiddái
gohčodii Biehtárin, ja su viellja Ándaras, Jáhkot ja Johanas,
Filip ja Bartolomeus, Matteus ja Duomás, Jáhkot, Alfeusa bárdni,
ja Simmon gii gohčoduvvui selotan, Judas, Jáhkoba bárdni, ja Judas
Iskariot gii šattai beahttin. Jesus sárdnida ja buorida Dasto son
njiejai váris singuin ja bisánii muhtun jalgadassii. Dasa ledje
čoahkkanan stuora joavku su máhttájeddjiin ja ollu olbmot oppa Judeas
ja Jerusalemis ja mearragáttis Tyrosa ja Sidona lahka. Sii ledje
boahtán gullat su ja buoriduvvot buzalvasaineaset. Maiddái sii geain
ledje buhtismeahttun vuoiŋŋat, dearvvašmahttojuvvojedje, ja olles
joavku geahččalii guoskkahit su, dasgo sus bođii dakkár fápmu mii
buoridii buohkaid. Ávdugassan máidnojumit ja vuoi-čuorvasat Jesus
loktii čalmmiidis, geahčai máhttájeddjiidasas ja celkkii:
Ávdugasat dii váivvážat, dasgo Ipmila riika lea din. Ávdugasat dii
geat dál nealgubehtet, dasgo dii gallehuvvobehtet. Ávdugasat dii
geat dál čierrubehtet, dasgo dii oažžubehtet boagustit. Ávdugasat
lehpet dii go olbmot vašuhit din, go sii olgguštit din ja bilkidit
din ja fasttášit din nama Olbmobártni dihtii! Illudehket dan beaivvi
ja njuikkodehket ávus, dasgo din bálká lea stuoris almmis. Dan
seammá han dahke sin máddarat ge profehtaide. Muhto vuoi din riggáid
, dasgo dii lehpet juo ožžon iludet. Vuoi din, geat dál lehpet
gallásat, dasgo dii šaddabehtet nealgut. Vuoi din, geat dál
boagustehpet, dasgo dii šaddabehtet moraštit ja čierrut. Vuoi din
, go buohkat rábmojit din, dasgo nu dahke sin máddarat ge vearri
profehtaide. Ráhkistit vašálaččaid Muhto didjiide geat guldalehpet
, mun cealkkán: Ráhkistehket vašálaččaideattet, dahket buriid
sidjiide geat vašuhit din, buressivdnidehket sin geat garuhit din,
ja rohkadallet sin ovddas geat cielahit din. Jos muhtun doške du
nuppi nirrii, de jorgal sutnje nuppi ge. Jos muhtun rivve dus gávtti
, de ale gieldde sus báiddi ge. Atte juohkehažžii gii sihtá dus
juoidá ja jos guhtege váldá dus dan mii dutnje gullá, de ale gáibit
dan ruovttoluotta. Nugo dáhttubehtet earáid dahkat alcceseattet, nu
dahket dii ge sidjiide. Jos dii ráhkistehpet dušše sin geat
ráhkistit din, lea go das giitámuš ? Velá suttolaččat ge ráhkistit
daid geat ráhkistit sin. Ja jos dii dahkabehtet buriid daidda geat
dahket didjiide buriid, lea go das giitámuš ? Dan han dahket
suttolaččat ge. Ja jos dii lonebehtet sidjiide geain vuordibehtet
oažžut fas ruovttoluotta, lea go das giitámuš ? Suttolaččat ge
lonejit suttolaččaide vai oččošedje seammá ollu fas ruovttoluotta
. Muhto ráhkistehket vašálaččaidet, dahket buriid ja lonejehket
vuorddekeahttá maidege ruovttoluotta. Dalle din bálká šaddá leat
stuoris ja dii šaddabehtet Alimusa mánnán, dasgo son lea buorre
sidjiide geat leat giitemeahttumat ja bahát. Lehket váibmoláđđásat
, nugo Áhččádet ge lea váibmoláđis. Dubmet earáid Allet dubme, de
ehpet dii ge dubmejuvvo. Allet dubme gáđohussii, de ehpet dii ge
dubmejuvvo gáđohussii. Addet ándagassii, de didjiide ge addojuvvo
ándagassii. Addet, de oažžubehtet: Buori mihtu, šluvgojuvvon,
dekčojuvvon ja ravddaid dási oažžubehtet askái. Dasgo didjiide
mihtiduvvo seammá mihtuin go ieža ge geavahehpet. Son muitalii
sidjiide veardádusa: Sáhttá ba čalmmeheapmi oahpistit čalmmeheami ?
Eaba go guktot dalle gahča roggái ? Máhttájeaddji ii leat stuorit go
oahpaheaddjis, muhto go son lea ollásit oahppan, de šaddá nugo
oahpaheaddjis. Manne oainnát riba oskuguoimmát čalmmis, muhto it
fuomáš hirssa iežat čalmmis ? Ja mo sáhtát dadjat oskuguoibmásat:
" Oskuguoibmi, divtte mu váldit eret riba du čalmmis! " go it
oainne hirssa iežat čalmmis ? Don guoktilaš! Váldde vuos eret
hirssa iežat čalmmis! Dalle oainnát čielgasit ja sáhtát váldit
eret riba oskuguoimmát čalmmis. Muorra ja dan šattut Buorre muorra
ii šaddat heajos šattuid ii ge heajos muorra šaddat buriid šattuid
. Muora dovdá dan šattuin. Dasgo fiikkoniid ii čoakke gáskálasain
ii ge viidnemurjjiid bastilislánjáin. Buorre olmmoš buktá buriid
váimmus buorrevuođa riggodagas, ja bahás olmmoš buktá baháid
váimmus bahávuođas. Dasgo mas váibmu lea dievva, dan han njálbmi
sárdnu. Veardádus guovtti huksejeaddji birra Manne dadjabehtet munnje
: Hearrá, Hearrá! ehpet ge daga dan maid mun cealkkán ? Mun muitalan
didjiide gean láhkásaš lea son guhte boahtá mu lusa ja gullá mu
sániid ja dahká daid mielde. Son lea olbmá láhkásaš gii goaivvui
čiekŋalassii ja bijai geađgejuolggi bávtti ala go huksii viesu. Go
dulvi bođii, de johka čuzii viesu njeaiga, muhto dat ii lihkkasan
, danne go dat lei huksejuvvon bures. Muhto dat guhte gullá ii ge
daga dan mielde, lea olbmá láhkásaš gii huksii viesu njuolga eatnama
ala almmá geađgejuolggi haga. Johka čuzii viesu njeaiga, ja dat
gahčai dakkaviđe, ja viessu duššaduvvui. Jesus ja offiseara
Kapernaumis Go Jesus lei sárdnidan dán olbmuide, de manai Kapernaumii
. Muhtun offisearas lei bálvaleaddji gean son anii árvvus, muhto
bálvaleaddji lei buohcamin jápmindávddas. Go offiseara gulai Jesusa
birra, de vuolggahii su lusa muhtun juvddálaččaid vuorrasiid
oaččuhit su boahtit gádjut bálvaleaddji heakka. Sii bohte Jesusa
lusa ja ánuhedje su garrasit: " Son ánssáša ahte don dagašit dán
sutnje, dasgo son lea min álbmoga ustit ja lea huksen midjiide
synagoga ge. "  Jesus manai sin fárrui. Muhto go son lei juo lahka
viesu, de offiseara bijai muhtun ustibiid Jesusa lusa dáiguin
sániiguin: " Hearrá, ale váivvit iežat! Mun in leat dohkálaš ahte
don boađášit mu vissui. Danne in arvan ieš ge boahtit du lusa
. Muhto cealkke dušše ovtta sáni, de mu bálvaleaddji dearvvašmuvvá
. Dasgo mun lean ieš gohčohallama vuloš ja iežan vuolde gis leat
soalddáhat. Jos dajan nubbái: Mana! de son manná, ja nubbái:
Boađe! de son boahtá, ja bálvaleaddjásan: Daga dán! de son dahká
dan. "  Jesus ovddošii go gulai dán, ja son jorggihii ja celkkii
jovkui mii čuovui su: " Mun cealkkán didjiide: In Israelas ge leat
gávdnan dákkár oskku. "  Ja go sii guđet ledje vuolggahuvvon,
máhcce vissui, de gávdne bálvaleaddji dearvvašin. Jesus boktá
leaskka bártni Nainas Veahá maŋŋelaš Jesus vulggii muhtun gávpogii
man namma lea Nain. Máhttájeaddjit ja ollu olbmot vulge su fárrui
. Go son lahkanii gávpotportii, de muhtun jábmi guddojuvvui olggos
. Son lei eatnis áidna bárdni, ja su eadni lei leaska. Ollu olbmot
mieđuštedje nissona olggos gávpogis. Go Hearrá oinnii leaskka, de
árkkálmasttii su ja celkkii: " Ale čiero! "  Son loaiddastii
guoddinmuoraid ovdii ja guoskkahii daid; guoddit orustedje, ja son
celkkii: " Nuorra olmmái, mun cealkkán dutnje: Lihka! "  De
čohkánii jábmi ja hállagođii, ja Jesus attii su su eadnái. Buohkat
ballájedje, ja sii rámidedje Ipmila. Sii dadje: " Stuora profehta
lea čuoččáldahtton min gaskii, ja Ipmil lea oahppaladdan álbmogis
. "  Ja dát sáhka viidánii Judea ja biras eatnamiid miehtá
. Gásttašeaddji Johanasa gažaldat Jesusii Johanasa máhttájeaddjit
muitaledje oahpaheaddjáseaset visot dáid dáhpáhusaid birra. Dalle son
gohčui guoktása sis lusas ja vuolggahii sudno Hearrá lusa dáinna
jearaldagain: " Leat go don dat guhte galgá boahtit, vai galgat go
mii vuordit muhtun eará ? "  Go olbmáguovttos bođiiga Jesus lusa, de
dajaiga: " Gásttašeaddji Johanas lea vuolggahan munno jearrat dus:
Leat go don dat guhte galgá boahtit, vai galgat go mii vuordit muhtun
eará ? "  Aiddo dalle Jesus buoridii olusiid buozalvasain ja givssiin
ja bahá vuoiŋŋain ja attii oainnu ollu čalmmehemiide. Ja son
vástidii sudnuide: " Manni muitalit Johanassii maid leahppi oaidnán
ja gullan: Čalmmeheamit oidnet, lábmásat vázzet, spihtálaččat
buhtistuvvojit, bealjeheamit gullet, jábmit bajásčuožžilit, ja
evangelium sárdniduvvo váivvážiidda; ja ávdugas lea dat guhte mus ii
vearrán. " Jesus duođašta Johanasa birra Go Johanasa áirasat leigga
mannan, de Jesus sárdnugođii olbmuide Johanasa birra: " Manne dii
manaidet meahccái ? Oaidnit skáhčira sojadeamen biekkas ? Ehpet!
Manne manaidet dohko ? Oaidnit čábbát gárvodan olbmá ? Sii guđet
gárvodit hearvás biktasiid ja ellet badjelmearálašvuođas, ásset
šloahtain. Manne de manaidet dohko ? Oaidnit profehta ? Áibbas
riekta, ja mun cealkkán didjiide: Eanet go profehta! Son lea dat
gean birra lea čállojuvvon: Geahča, mun vuolggahan áirasan du
ovddabeale, son ráhkada dutnje geainnu. Mun cealkkán didjiide: Sin
gaskkas geat leat riegádan nissonis, ii leat oktage stuorit go
Johanas, muhto vel uhcimus ge Ipmila riikkas lea stuorit go son
. Buot olbmot geat guldaledje Johanasa, tuollárat ge, atne Ipmila
duohtan ja gásttašuvvojedje Johanasa gásttain. Muhto farisealaččat
ja láhkaoahpaheaddjit biehttaledje su gástta ja badjelgehčče Ipmila
dáhtu. Mainna mun veardidan dán sohkagotti olbmuid ? Gean
láhkásaččat sii leat ? Sii leat mánáid láhkásaččat geat čohkkájit
šiljus ja čurvot guhtet guimmiidasaset: Mii čuojaheimmet didjiide
njurggonasa, ehpet ge dii gárron dánsut. Mii lávlluimet didjiide
morašlávlagiid, ehpet ge dii gárron čierrut. Dasgo gásttašeaddji
Johanas bođii; ii son bora láibbi ii ge juga viinni, ja dii
dadjabehtet: Sus lea bahá vuoigŋa. Olbmobárdni bođii; son sihke
borrá ja juhká, ja dii dadjabehtet: Gehččet, man vuovdás ja
viidnejuhkkis olmmái, tuolláriid ja suttolaččaid ustit! Muhto buot
viisodaga mánát dovddastit duohtan Viisodaga. Nisu farisealačča
viesus Muhtun farisealaččain bovdii Jesusa ruktosis boradit, ja son
bođii su lusa ja manai beavdái. Dan gávpogis lei nisu gii elii
suttolaš eallima. Go son fuomášii ahte Jesus lei farisealačča
guossis, de son bođii dohko, alabástalihtti mielde mas lei fiinna
vuoiddas. Son manai Jesusa duohkái su julggiid gurrii ja čierui
. Nisu láktadišgođii Jesusa julggiid gatnjaliiguin, ja sihkui daid
vuovttaidisguin, cummástalai daid ja vuoiddai daid vuoidasiin. Go
farisealaš gii lei bovden Jesusa, oinnii dán, de jurddašii
iežainis: " Jos dát olmmái livččii profehta, de dieđášii makkár
nisu dat lea gii lea guoskkahallamin su, dasgo son eallá suttolaš
eallima. "  De Jesus sárdnugođii ja celkkii farisealažžii: "
Simmon, mus lea dutnje juoga dadjamuš. " Son vástidii: " Daja,
oahpaheaddji. "  Jesus celkkii: " Guokte olbmá leigga velggolaččat
ruhtalonejeaddjái. Nubbi lei velggolaš vihttačuohte denara, nubbi
gis vihttalogi. Muhto go sudnos ii lean mainna máksit, de luittii
guktuide vealggi. Goabbá sudnos ráhkista su eanebut ? "  Simmon
vástidii: " Ii go son dat geasa luittii eanemusat. " Jesus celkkii:
" Don dajat riekta. "  Son jorggihii nissona guvlui ja celkkii
Simmonii: " Oainnát go dán nissona ? Go mun bohten du vissui, de it
addán munnje čázi bassat julggiidan, muhto son láktadii daid
gatnjaliiguin ja sihkui daid vuovttaidisguin. Don it addán munnje
buresboahtincummá, muhto dan rájes go mun bohten, son ii heaitán
cummástallamis mu julggiid. Don it vuoidan mu oaivvi oljjuin, muhto
son vuoiddai mu julggiid vuoidasiin. Danne mun cealkkán dutnje:
Sutnje leat ándagassii addojuvvon buot su ollu suttut, danne son
ráhkista ollu. Muhto geasa uhccán ándagassii addojuvvo, son ráhkista
uhccán. "  Ja son celkkii nissonii: " Du suttut leat ándagassii
addojuvvon. "  Su beavdeguoimmit imaštallagohte: " Gii dát lea, go
vel suttuid ge ándagassii addá ? "  Muhto Jesus celkkii nissonii: "
Du osku lea beastán du. Mana ráfái! " Nissonat geat čuvvo Jesusa
Čuovvovaš áiggi Jesus jođii gávpogiid ja giliid mielde, ja
sárdnidii ilolaš sága Ipmila riikka birra. Sus ledje mielde dat
guoktenuppelogis, ja muhtun nissonat ge geat ledje buoriduvvon bahá
vuoiŋŋain ja buozalvasain. Sii ledje Márjá, geas lei lassinamman
Magdalena, ja geas ledje áddjojuvvon olggos čieža bahá vuoiŋŋa,
Johánná, gii lei náitalan Kuzain, Kuza lei Herodesa ámmátolmmái, ja
Susánná ja ollu earát; sii veahkehedje sin opmodagaideasetguin
. Veardádus gilvi birra Ollu olbmot vulge biras gávpogiin, ja go sii
čoagganedje su lusa, de son muitalii veardádusa: " Gilvi vulggii
gilvit gortniidis. Ja gilvvedettiin gahčče muhtun čalmmit
geaidnogurrii; dat dulbmojuvvojedje, ja almmi lottit borre daid
. Muhtun čalmmit gahčče geađgás eatnamii, ja dat goldne seammás
go ihte, dasgo daidda ii lean doarvái lávttas. Muhtun čalmmit
gahčče bastilislánjáid gaskii, ja bastilislánját šadde daiguin
seahkalagaid ja hávkadedje daid. Muhto muhtun čalmmit gahčče
šattolaš eatnamii, ja dat šadde ja šaddadedje šattuid, gitta
čuohtegeardásaččat. " Go son lei cealkán dán, de čurvii: " Geas
ležžet bealjit, son gullos! " Jesus čilge veardádusa gilvi birra
Máhttájeaddjit jearahedje sus maid dát veardádus mearkkašii. Son
vástidii: Didjiide lea addojuvvon dovdat Ipmila riikka
čiegusvuođaid. Muhto earát leat ožžon daid veardádusaiguin,
amaset sii oainnedettiineaset oaidnit ja guladettiineaset áddet
. Veardádus mearkkaša dán: Gilvagat leat Ipmila sátni
. Geaidnoguoras leat sii geat gullet, muhto de boahtá beargalat ja
váldá sáni eret sin váimmus, amaset sii oskut ja bestojuvvot
. Geađgás eatnamis leat sii geat vuostáiváldet sáni iluin go gullet
dan. Muhto sis ii leat ruohtas ja oskot dušše oanehis bottoža; go
sii geahččaluvvojit, de jorralit. Bastilislánjáid gaskkas leat sii
geat gal gullet sáni, muhto vádjolettiin eallima váivviid,
riggodagaid ja návddašemiid čađa, sii hávkaduvvojit, nu ahte eai
šaddat láddan šattuid. Muhto šattolaš eatnamis leat sii geat
gullet sáni, vurkejit dan buhtes ja buori váibmui ja šaddadit
šattuid gierdavašvuođa bokte. Veardádus gintala birra Ii oktage
cahkket gintala ja govčča dan lihtiin dahje bija dan seaŋgga
vuollái; muhto bidjá dan baicca ginttaljuolgái, vai sii geat bohtet
sisa, oidnet čuovgga. Dasgo ii mihkkege leat čihkosis mii ii
almmustuva, ii ge mihkkege leat čihkkojuvvon mii ii boađe albmosii
ja čuovgga ovdii. Váruhehket dan dihtii mo dii gullabehtet! Dasgo
sutnje geas lea, addojuvvo. Muhto geas ii leat, sus váldojuvvo eret
velá dat ge maid ieš gáddá alddis leat. " Jesusa duohta fuolkkit Su
eadni ja su vieljat bohte dohko, muhto sii eai beassan Jesusa lusa
ollu olbmuid dihtii. Muhtumat dadje sutnje: " Du eadni ja du vieljat
leat olggobealde ja hálidivčče háleštit duinna. "  Muhto son
vástidii sidjiide: " Mu eadni ja mu vieljat, dat leat buohkat geat
gullet Ipmila sáni ja ellet dan mielde. " Jesus šiggu biekka Muhtun
beaivvi son manai fatnasii máhttájeddjiidisguin ja dajai sidjiide: "
Vulgot don beallái jávrri. " Sii vulge, ja borjjastettiin son nohkai
. Muhto jorribiegga bosui jávrri mielde, fanas devdogođii, ja sii
šadde stuora heahtái. Dalle sii rávke su ja čurvejedje: "
Oahpaheaddji, oahpaheaddji, mii heavvanit! " Son čuožžilii ja
šikkui biekka ja alla báruid, nu ahte dat lotkkodedje ja šattai fas
goalki. Son jearai sis: " Gos lea din osku ? " Muhto dievva balus ja
ovddošeamis sii dadje guhtet guimmiidasaset: " Gii son lea ? Son
šiggu sihke biekka ja čázi, ja dat jeagadit su. " Bosttahuvvon
olmmái Dál sii láddejedje Gerasa lahka, mii lea aiddo Galilea buohta
. Go Jesus loaiddastii gáddái, de bođii muhtun dan gávpoga olmmái su
ovddal geas ledje bahá vuoiŋŋat. Guhkes áigái son ii lean gárvodan
ii ge orron viesus, muhto hávderáiggiin. Go son áiccai Jesusa, de
gilljugođii, luoitádii su ovdii ja čuorvvui alla jienain: " Jesus
, Alimus Ipmila Bárdni, mii dus lea muinna dahkamuššan ? Mun ánuhan
dus: Ale givssit mu! "  Dasgo Jesus lei gohččon buhtismeahttun
vuoiŋŋa vuolgit olggos olbmás. Son lei guhká leamaš bahá vuoiŋŋa
hálddus. Dávjá sii ledje čatnan su láhkkiiguin ja juolgeruvddiiguin
ja fákten su, muhto son lei biđgen láhkkiid ja bahá vuoigŋa lei
dolvon su meahccái. Jesus jearai sus: " Mii du namma lea ? " Son
vástidii: " Legion, " dasgo ollu bahá vuoiŋŋat ledje namalassii
mannan olbmá sisa. Ja sii ánuhedje Jesusa ahte ii gohčoše sin
mannat njillui. Stuora spiidneeallu lei guohtumin vári lahka, ja
bahá vuoiŋŋat ánuhedje sus ahte son suovašii sin mannat daid sisa,
ja son suovai dan. De bahá vuoiŋŋat vulge olbmás olggos ja
spiinniid sisa, ja oppa eallu hurgalii báktedardda badjel vuolás
jávrái ja heavvanii. Muhto go spiidneguođoheaddjit oidne mii lea
dáhpáhuvvan, de viehkaledje muitalit gávpogis ja lagas báikkiin. Ja
olbmot vulge geahččat mii lea dáhpáhuvvan. Sii bohte Jesusa lusa ja
gávdne olbmá geas bahá vuoiŋŋat ledje vuolgán. Son lei čohkkámin
Jesusa julggiid guoras, gárvodan, ja olles mielaid alde. De sii
suorganedje. Muhto sii geat ledje oaidnán visot, muitaledje mo dat
olmmoš geas ledje bahá vuoiŋŋat, lei gáddjojuvvon. Buot
gerasalaččat ja earát lagas guovlluin gohččo Jesusa vuolgit eret,
dasgo sii ledje sakka ballán. Ja son manai dalle fatnasii ja vulggii
ruovttoluotta. Olmmái geas bahá vuoiŋŋat ledje vuolgán, dáhtui
beassat su mielde. Muhto Jesus luittii su mannat ja celkkii: " Mana
ruoktot ja muital makkár stuora daguid Ipmil lea dahkan dutnje. " Son
vulggii ja almmuhii olles gávpogii man stuora daguid Jesus lei dahkan
sutnje. Jairosa nieidda ja nisu gii guoskkahii Jesusa biktasa Go
Jesus bođii ruovttoluotta, de olles joavku válddii su vuostái,
dasgo buohkat ledje vuordimin su. Dalle bođii muhtun olmmái gean
namma lei Jairos ja gii lei synagoga ovddasčuožžu. Son luoitádii
Jesusa julggiid ovdii ja ánuhii su vuolgit ruoktot iežas mielde,
dasgo su áidna nieida, gii lei birrasiid guoktenuppelotjahkásaš,
lei jápmimin. Dohko manadettiin bahkkejedje olbmot su ala juohke
guovllus. Das lei nisu geas ledje leamaš vardimat guoktenuppelohkái
jagi. Son lei golahan buot opmodagas dálkkasteddjiide, muhto ii
oktage lean veadján buoridit su. Son lahkanii Jesusii maŋil ja
guoskkahii su bivttasdiehpi, ja vardimat orustedje dakkaviđe. Jesus
jearai: " Gii guoskkahii mu ? " Muhto go ii oktage dovddastan dan,
de Biehtár dajai: " Oahpaheaddji, olbmot hoiget ja bahkkejit juohke
guovllus du ala. "  Muhto Jesus celkkii: " Muhtun guoskkahii mu,
dasgo mun dovden alddán mannamin vuoimmi. "  Go nisu árvidii ahte ii
lean čiegadeames, de bođii doarggis ovdan. Son luoitádii Jesusa
ovdii ja muitalii sutnje buohkaid gullut manne son lei guoskkahan su
ja mo son dakkaviđe lei dearvvašmahttojuvvon. Jesus celkkii sutnje
: " Nieidan, du osku lea beastán du. Mana ráfái! "  Go son lei ain
sárdnumin, de muhtun bođii synagoga ovddasčuožžu viesus ja dajai
: " Du nieida lea jápmán. Ale šat vuorjja oahpaheaddji! "  Jesus
gulai dan ja celkkii áhččái: " Ale bala, duššefal oskko, de son
gáddjojuvvo. "  Go son bođii viesu lusa, de ii suovvan earáid sisa
go Biehtára, Johanasa ja Jáhkoba, ja nieidda áhči ja eatni
. Buohkat ledje čierrumin ja luoibmamin nieidda dihtii. Muhto Jesus
celkkii: " Allet čiero! Ii son leat jápmán; son lea oađđimin. "
Sii boagustedje su, dasgo sii dihte ahte nieida lei jápmán. Muhto
Jesus válddii nieidda gihtii ja čurvii: " Mánná, lihka! "  De
sutnje bođii fas heagga, ja son čuožžilii dakkaviđe. Ja Jesus
gohčui sin addit niidii borrat. Nieidda vánhemat hirpmástuvaiga,
muhto Jesus gilddii sudno muitaleames geasage dan mii lei dáhpáhuvvan
. Apoastalat vuolggahuvvojit Son rávkkai čoahkkái dan
guoktenuppelohkása ja attii sidjiide fámu ja válddi ráđđet buot bahá
vuoiŋŋaid ja fámu buoridit buozalvasaid. Son vuolggahii sin
sárdnidit Ipmila riikka ja buoridit buhcciid, ja son celkkii sidjiide
: " Allet váldde maidege mielde mátkái, allet soappi dahje lávkka
allet ge láibbi dahje ruđaid, allet ge eambbo go guokte gávtti. Ja
gos ihkinassii bođežehpet vissui, de orrot das dassážii go
vuolgibehtet fas. Muhto jos eai váldde din vuostái, de guđđet dan
gávpoga ja savdnjilehket sádduid julggiineattet duođaštussan sin
vuostái. Sii vulge ja johte báikkis báikái, ja juohke sajis sii
sárdnidedje evangeliuma ja buoridedje buhcciid. Herodes jearaha
Jesusa birra Eananhearrá Herodes gulai buot dáid dáhpáhusaid birra,
ii ge diehtán maid galggai jáhkkit. Dasgo muhtumat dadje ahte Johanas
lei bajásčuoččáldahttojuvvon jábmiid luhtte, earát ahte Elia lei
almmustuvvan, earát fas ahte muhtun boares profehtain lei
bajásčuožžilan. Muhto Herodes dajai: " Johanasas mun lean diktán
čuohppat oaivvi eret; gii de lea dat gean birra mun gulan buot dáid
? " Ja son geahččalii deaivvadit Jesusiin. Jesus galleha vihtta
duhát olbmá Apoastalat máhcce ja muitaledje Jesusii buot maid sii
ledje dahkan. Son válddii sin mielddis ja vulggii sierranassii muhtun
gávpoga lahka man namma lea Betsaida. Muhto olbmot fuomášedje dan ja
bohte su maŋis. Son válddii sin vuostái ja sártnui sidjiide Ipmila
riikka birra, ja son buoridii sin geat dárbbašedje veahki. Go
veiggodišgođii, de dat guoktenuppelogis bohte su lusa ja dadje: "
Vuolggat olbmuid dáppe eret, vai sii besset mannat gávpogiidda ja
lagaš dáluide, oažžut alcceseaset idjasaji ja biepmu; dáppe han
mii leat meahcis. "  Muhto Jesus vástidii máhttájeddjiidasas: "
Addet dii sidjiide borramuša! " Sii vástidedje: " Eai han mis leat
eanet go vihtta láibbi ja guokte guoli, jos juo ieža eat manaše
oastit borramuša buot dáidda olbmuide. "  Das ledje sullii vihtta
duhát olbmá. Ja son celkkii máhttájeddjiidasas: " Čohkánahttet sin
joavkkuide, vihttalogis ain. "  Sii dahke nu ja gohččo buohkaid
čohkánit. Dasto son válddii dan vihtta láibbi ja guokte guoli,
geahčai almmi guvlui ja rohkadalai giittusrohkosa. Son doadjalii
daid ja attii máhttájeddjiidasas, vai sii juogadivčče daid olbmuide
. Ja sii borre buohkat ja gallánedje, maŋŋil čohkkejedje báhcán
bihtáid, oktiibuot guoktenuppelohkái veaddelihti. Biehtára
dovddastus Go son oktii lei rohkadallamin oktonassii, dušše
máhttájeaddjit ledje suinna, de son jearai sis: " Geanin olbmot
dadjet mu ? "  Sii vástidedje: " Muhtumat dadjet gásttašeaddji
Johanassan, earát dadjet Elian, ja earát gis ahte muhtun boares
profehtain lea bajásčuožžilan. "  Son jearai: " Na ba dii,
geanin dii dadjabehtet mu ? " De Biehtár vástidii: " Don leat Ipmila
Messias. "  Muhto son gilddii sin garrasit muitaleames dán geasage,
ja lasihii: " Olbmobárdni ferte gillát ollu, ja vuorrasat,
bajitbáhpat ja čálaoahppavaččat hilgot su. Son goddojuvvo, muhto
bajásčuoččáldahttojuvvo fas goalmmát beaivvi. " Čuovvut Jesusa
Jesus celkkii buohkaide: " Jos guhtege dáhttu boahtit mu maŋis, de
biehttalehkos iežas, váldos ruossas juohke beaivvi ja čuvvos mu
. Dasgo dat guhte viggá gádjut heakkas, massá dan. Muhto dat guhte
massá heakkas mu dihtii, gádju dan. Mii ávkkiid lea olbmui jos dat
vel vuoitá ge oppa máilmmi, muhto massá heakkas ja duššá ? Dasgo
dat guhte heahpanaddá mus ja mu sániin, sus heahpana Olbmobárdni ge
go son boahtá iežas ja Áhčis ja bassi eŋgeliid hearvásvuođas
. Duođaid, mun cealkkán didjiide: Muhtumat sis geat leat
čuožžumin dás, eai muosát jápmima ovdal go oidnet Ipmila riikka
. " Máhttájeaddjit oidnet Jesusa hearvásvuođa Sullii gávcci beaivvi
maŋŋil go Jesus lei cealkán dán, son válddii mielddis Biehtára,
Johanasa ja Jáhkoba ja manai várrái rohkadallat. Rohkadaladettiin su
ámadadju nuppástuvai áibbas, ja su biktasat šadde vielgadin ja
šearradin. Fáhkka guokte olbmá, Movsses ja Elia, leigga
sártnodeamen suinna. Soai oidnuiga hearvásvuođas ja hálaiga suinna
su jápmima birra, man son fertii ollašuhttit Jerusalemis. Biehtár
ja su guoimmit ledje lossadit nohkkan, muhto morihedje ja oidne su
hearvásvuođa ja olbmáguovtto geat leigga čuožžumin su luhtte. Go
olbmát leigga guođđimin sin, de Biehtár dajai Jesusii: "
Oahpaheaddji, lea buorre go mii leat dáppe. Ceggejehkot golbma
goađi, ovtta dutnje, ovtta Movssesii ja ovtta Eliai ". Muhto ii
son diehtán maid dajai. Dan botta go Biehtár lei sárdnumin, bođii
balva ja suoivvanasttii sin, ja go sii jávke balvva sisa, de
máhttájeaddjit suorganedje. Ja balvvas gullui jietna: " Dát lea mu
Bárdni gean mun lean válljen. Guldalehket su! "  Maŋŋil go jietna
lei sárdnon, de sii gávdne Jesusa okto. Máhttájeaddjit orro jávohaga
eai ge dalle muitalan geasage maid ledje oaidnán. Jesus buorida
bártni geas lea bahá vuoigŋa Nuppi beaivvi, go sii njidje váris, de
bođii stuora olmmošjoavku su ovddal. Ja muhtun olmmái joavkkus
čuorvvui: " Oahpaheaddji, mun ánuhan dus: Geahča mu bártni
beallái, mu áidna bártni! Vuoigŋa láve dohppet su, ja fáhkkestaga
son gilljáda, ja dat gaiku ja givssida su nu ahte soalssida; dat
illásta su, ii ge dáhtoše luoitit su. Mun sihten du máhttájeddjiid
ádjit olggos vuoiŋŋa, muhto eai sii veadján dahkat dan. "  De
Jesus vástidii: " Eahpeoskkolaš ja jorggu sohkagoddi! Man guhká
ferten mun leat din luhtte ja gierdat din ? Buvtte bártnát deike! "
Ovdal go bárdni joavddai Jesusa lusa, de bahá vuoigŋa rohttii su
veallut ja gaikkodišgođii su. Muhto Jesus šikkui buhtismeahttun
vuoiŋŋa ja dearvvašmahtii bártni, ja son attii su fas áhččásis
. Ja buohkat ovddošedje Ipmila stuora fámu. Jesus einnosta fas
gillámušas Dan botta go buohkat ledje ovddošeamen dan maid Jesus
dagai, son celkkii máhttájeddjiidasas: " Dárkojehket dan maid mun
dál cealkkán: Olbmobárdni addojuvvo fargga olbmuid gieđaide. "
Muhto sii eai ádden dán; dat lei čihkkojuvvon sidjiide, vai sii eai
áddeše dan, eai ge duostan jearrat sus maid son oaivvildii. Gii lea
stuorimus ? Máhttájeaddjit smiehttagohte guhtemuš sis leažžá
stuorimus. Muhto Jesus árvidii maid sii jurddašedje váimmuineaset
. Dan dihtii válddii uhca mánáža, bijai dan báldasis ja celkkii
sidjiide: " Dat guhte vuostáiváldá dán máná mu nammii, vuostáiváldá
mu. Ja dat guhte vuostáiváldá mu, vuostáiváldá su guhte lea
vuolggahan mu. Dasgo son guhte lea unnimus din buohkaid gaskkas, lea
stuoris. " Mielde dahje vuostái Johanas sárdnugođii: " Oahpaheaddji
, mii oinniimet muhtuma ádjimin olggos bahá vuoiŋŋaid du nammii, ja
mii geahččaleimmet hehttet su, go juo son ii leat min searvvis. "
Muhto Jesus vástidii: " Allet hehtte su! Dat guhte ii leat din
vuostái, lea din beale. " Jesus ja samarialaččat guđet eai
vuostáiváldán su Go lahkanišgođii dat áigi goas Jesus galggai
váldojuvvot albmái, de son dáhtui vuolgit Jerusalemii, ja son
vuolggahii áirasiid ovddastis, ja sii vulge ja bohte muhtun Samaria
gávpogii ohcat idjasaji Jesusii. Muhto doppe eai dáhtton
vuostáiváldit su, danne go lei johtimin Jerusalemii. Go
máhttájeaddjiguovttos Jáhkot ja Johanas gulaiga dán, de jearaiga: "
Hearrá, dáhtut go munno rávkat dola almmis vuolás loahpahit sin ? "
Muhto son jorggihii ja cuiggodii sudno, ja sii jotke eará gávpogii
. Maid mearkkaša čuovvut Jesusa Go sii ledje vádjoleamen geainnu
mielde, de muhtun dajai sutnje: " Mun áiggun čuovvut du gosa
ihkinassii manažat. "  Jesus vástidii sutnje: " Riebaniin leat
biejut, ja almmi lottiin leat beasit, muhto Olbmobártnis ii leat
sadji gos vuoiŋŋastahtášii oaivvis. "  Muhtun earái son celkkii:
" Čuovo mu! " Muhto olmmái vástidii: " Hearrá, suova mu vuos
mannat ruoktot hávdádit áhččán. "  Muhto Jesus celkkii sutnje: "
Anne jábmit hávdádit jábmiideaset, muhto vuolgge sárdnidit Ipmila
riikka! "  Muhtun eará dajai: " Mun áiggun čuovvut du, Hearrá,
muhto suova mu vuos dahkat dearvvuođaid ruovttu olbmuide. "  Muhto
Jesus vástidii sutnje: " Ii oktage gii bidjá gieđas bealdoruovddi
ala ja geahčasta maŋás, leat dohkálaš Ipmila riikii. " Jesus
vuolggaha čiežalogi máhttájeaddji Das maŋŋil Hearrá válljii velá
čiežalogi earáid ja vuolggahii sin ovddastis iežas áirrasin,
guoktása ain fárrolagaid, juohke gávpogii ja juohke báikái gos ieš
áiggui fitnat. Son celkkii sidjiide: Ládju lea stuoris, muhto
bargit uhccán. Rohkadallet dan dihtii láju isida vuolggahit bargiid
lájuidasas. Vulget! Mun vuolggahan din dego lábbáid gumppiid gaskii
. Allet váldde mielde burssa, allet lávkka allet ge gápmagiid. Allet
buorástahte ovttage mátkki alde. Muhto go boahtibehtet muhtun vissui
, de dadjet vuosttaš sátnin: " Ráfi lehkos dán ruktui! "  Jos das
lea muhtun gii váldá vuostái ráfi, de dat ráfi maid dii buktibehtet,
bissu su badjel, muđuid dat máhccá didjiide. Orrot dan viesus, ja
borret ja juhket dan maid sii fállet didjiide! Dasgo bargi lea
bálkkás veara. Allet jođe dálus dállui! Go dii boahtibehtet muhtun
gávpogii ja sii vuostáiváldet din, de borret dan maid sii fállet
didjiide, buoridehket buhcciid geat leat das, ja dadjet ássiide: "
Ipmila riika lea boahtán din lusa. "  Muhto go dii boahtibehtet
muhtun gávpogii eai ge olbmot váldde vuostái din, de mannet olggos
geainnuid ala ja dadjet: " Mii savdnjilit eret velá sádduid ge mat
leat darvánan min julggiide din gávpogis, duođaštussan din vuostái
. Muhto fuomášehket dan: Ipmila riika lea boahtán lahka. "  Mun
cealkkán didjiide: Sodomai geavvá geahppaseabbot duopmobeaivvi go dan
gávpogii. Vuoi-čuorvasat Galilea gávpogiid badjel Vuoi du, Korasin
! Vuoi du, Betsaida! Jos dat oavdudagut mat leat dahkkojuvvon dudno
guovllus, livčče dáhpáhuvvan Tyrosis dahje Sidonis, de dat
livččiiga áigá juo dahkan jorgalusa ja čohkkán gunaid siste seahkat
badjelis. Muhto Tyrosii ja Sidonii geavvá geahppaseabbot duomus go
dudnuide. Ja don Kapernaum, guhte dáhtošit bajiduvvot gitta almmi
rádjái, don norddastuvvot vuolás jábmiid riikii! Dat guhte gullá din
, gullá mu, ja dat guhte hilgu din, hilgu mu. Muhto dat guhte hilgu
mu, hilgu su guhte lea vuolggahan mu. Dat čiežalogis máhcce iluin
ja dadje: " Hearrá, velá bahá vuoiŋŋat ge jeagadit min go mii
namahit du nama! "  Son vástidii sidjiide: " Mun oidnen Sáhtána
gahččamin vuolás almmis dego álddagas. Duođaid, mun lean addán
didjiide fámu duolbmat gearbmašiid ja skorpijuvnnaid ja soardit buot
vašálačča fámu, ii ge mihkkege vahágahte din. Ja dattege: Allet
illut das go vuoiŋŋat jeagadit din, muhto illudehket das ahte din
namat leat čállojuvvon albmái. " Jesusa ávvučuorvasat Dan seammás
son ávvudii Bassi Vuoiŋŋas ja celkkii: " Mun rámidan du, Áhččán
, almmi ja eatnama Hearrá, danne go leat čiehkan dán viisáin ja
jierpmálaččain, muhto leat almmustahttán dan uhcahaččaide
. Duođaid, Áhččán, nu lei du buorre dáhttu. Buot lea Áhččán
oskkildan munnje. Ii oktage dieđe gii Bárdni lea earet Áhči, ii ge
oktage dieđe gii Áhčči lea earet Bártni ja dan geasa Bárdni dáhttu
almmustahttit su. "  Go son lei okto máhttájeddjiidisguin, de
celkkii sidjiide: " Ávdugasat dat čalmmit mat oidnet dan maid dii
oaidnibehtet! Dasgo mun cealkkán didjiide: Ollu dološ profehtat ja
gonagasat livčče hálidan oaidnit dan maid dii oaidnibehtet, eai ge
beassan oaidnit dan, ja gullat dan maid dii gullabehtet, eai ge
beassan gullat dan. "  Veardádus váibmoláđis samarialačča birra
Muhtun láhkadovdi bođii dasa ja hálidii geahččalit Jesusa. Son
dajai: " Oahpaheaddji, maid mun galggan dahkat vai oččošin
agálaš eallima ? "  Jesus jearai: " Mii lea čállojuvvon láhkii ?
Maid don logat das ? "  Son vástidii: " Don galggat ráhkistit Hearrá
Ipmilat oppa váimmustat ja oppa sielustat ja oppa fámustat ja oppa
mielastat, ja lagamuččat nugo iežat. "  Jesus celkkii: " Don
vástidit riekta. Daga nu, de don oaččut eallit. "  Muhto nubbi
vikkai dahkat iežas vanhurskkisin ja jearai: " Gii de lea mu
lagamuš ? "  Dán jearaldahkii Jesus vástidii: Olmmái lei mannamin
Jerusalemis vuolás Jerikoi, ja son šattai rievváriid gieđaid gaskii
. Sii gaiko sus biktasiid eret, cábme su ja guđđe su dasa
bealleheggii. De deaivvai báhppa boahtit seammá geainnu; son oinnii
su, muhto manai njuolga meattá. Nu dagai maiddái muhtun levihtta;
son bođii, oinnii olbmá ja manai meattá. Muhto muhtun samarialaš
gii lei johtimin, bođii maid dakko gokko olmmái lei veallámin; ja
go son áiccai olbmá, de árkkálmasttii su váimmustis. Son manai su
lusa, čanai su háviid ja leaikkui oljju ja viinni daidda, loktii su
ásenis ala ja doalvvui su guossevissui ja divššui su. Nuppi iđida
son válddii guokte denara, attii dáluisidii ja dajai: " Divššo su
bures; ja jos golaheaččat eambbo ruđaid, de mun mávssán go
boađán ruovttoluotta. "  Guhtemuš dán golbmasis orui du mielas
leamen rieviduvvon olbmá lagamuš ? Son vástidii: " Dat gii čájehii
sutnje váibmoláđisvuođa. " Jesus celkkii: " Mana don ge ja daga nu
. " Jesus Márttá guovtto Márjjáin luhtte Vádjolettiin son bođii
muhtun gillái, gos Mártá-nammasaš nisu vuostáiválddii su ruovttustis
. Márttás lei oabbá gean namma lei Márjá; son čohkánii Hearrá
julggiid ovdii ja guldalii su sániid. Muhto Mártá lei doaimmas buot
bargguiguin bálvalan dihtii gussiid. Son bođii sudno lusa ja dajai:
" Hearrá, it go beroš go mu oabbá diktá mu okto buot bargat ? Daja
sutnje ahte galgá veahkehit mu. "  Muhto Hearrá vástidii sutnje: "
Mártá, Mártá! Don muosehuvat ja ražat nu máŋggain áššiin. Muhto
goit okta lea dárbbašlaš. Márjá lea válljen buori oasi, ja dat ii
váldojuvvo sus eret. " Jesus oahpaha máhttájeddjiidis rohkadallat
Jesus lei rohkadallamin muhtun báikkis. Go son lei geargan
rohkadallamis, de muhtun su máhttájeddjiin dajai sutnje: " Hearrá,
oahpat min rohkadallat, nugo Johanas oahpahii máhttájeddjiidis. "
Son vástidii: " Go rohkadallabehtet, de dadjet ná: Áhččámet, don
guhte leat almmis! Basuhuvvos du namma. Bohtos du riika. Šaddos du
dáhttu mo almmis nu maiddái eatnama alde. Atte midjiide juohke
beaivvi beaivválaš láibbi. Atte midjiide min suttuid ándagassii,
dasgo mii gis addit ándagassii juohkehažžii guhte lea midjiide
velggolaš. Ale ge doalvvo min geahččalussii, muhto beastte min
bahás. "  Son celkkii sidjiide: " Jos mat muhtun dis manná ustiba
lusa gaskaija áiggi ja dadjá sutnje: Ustiban, lone munnje golbma
láibbi, dasgo buorre ustit lea boahtán mu lusa mátkkistis, ii ge mus
leat maid sutnje guossohit. Jáhkkibehtet go ahte nubbi dalle vástida
: Ale ráfehuhte mu! Uksa lea juo gitta, ja sihke mánát ja mun ieš
leat seaŋggas. In mun sáhte lihkkat addit maidege dutnje. Muhto mun
cealkkán didjiide: Jos son ii lihkaše ge addit sutnje maidege
ustitvuođa dihtii, de dagašii dan goittot su sihtavašvuođa dihtii
, ja attášii sutnje buot maid dárbbaša. Mun cealkkán didjiide:
Átnot, de oažžubehtet. Ohcet, de gávdnabehtet. Goalkkuhehket,
de didjiide rahppojuvvo uksa. Dasgo dat guhte átnu, oažžu, ja dat
guhte ohcá, gávdná, ja guhte goalkkuha, sutnje rahppojuvvo uksa
. Lea go ba din gaskkas áhčči gii attášii bárdnásis gearbmaša go
dat sihtá sus guoli, dahje attášii sutnje skorpijuvnna go dat sihtá
sus moni ? Go vel dii ge geat lehpet bahát, áddebehtet addit buriid
attáldagaid mánáidasadet, ii go Áhččádet ollu eanet attáše Bassi
Vuoiŋŋa almmis sidjiide geat átnot sus! " Jesusa ádjá olggos bahá
vuoiŋŋaid Jesus ájii oktii bahá vuoiŋŋa olggos muhtun gielaheamis
, ja go dat vulggii sus, de gielaheapmi sárdnugođii ja olbmot
imaštedje. Muhto muhtumat sis dadje: " Son ádjá olggos bahá
vuoiŋŋaid Beelsebula, bahá vuoiŋŋaid oaivámučča fámuin. "
Earát gáibidedje sus mearkka almmis geahččalan dihtii su. Muhto son
diđii maid sii jurddašedje ja celkkii sidjiide: Riika mii lea
soahpameahttun iežainis, šaddá ávdimin, ja nubbi viessu gahččá
nuppi ala. Jos dál Sáhtán lea soahpameahttun iežainis, mo sáhttá su
riika dalle bissut ? Dasgo dii han dadjabehtet ahte Beelsebula fámuin
mun áján olggos bahá vuoiŋŋaid. Muhto jos mun dagan dan Beelsebula
fámuin, gean fámuin din iežadet oahppit ádjet olggos bahá
vuoiŋŋaid ? Dan dihtii sii šaddet din duopmárin. Muhto jos mun
áján olggos bahá vuoiŋŋaid Ipmila suorpma bokte, dalle han Ipmila
riika lea boahtán din gaskii. Go gievrras, vearjuduvvon olmmái
suodjala dálus, de su opmodat oažžu orrut ráfis. Muhto jos muhtun
boahtá gii lea velá gievrrat ja vuoitá su, dalle son váldá sus vel
daid vearjjuid maidda nubbi lea luohttán, ja juogada sállaša earáide
maid. Dat guhte ii leat mu beale, lea mu vuostái; dat guhte ii
čohkke muinna, biđge. Bahá vuoigŋa máhccá Go buhtismeahttun
vuoigŋa manná olggos olbmos, de dat vádjola ávdin duoddariid badjel
ohcamin vuoiŋŋastanbáikki. Muhto jos ii gávnna, de dadjá: " Mun
áiggun máhccat vissosan man guđđen. "  Dat boahtá dohko ja gávdná
dan suohpalastojuvvon ja čiŋahuvvon. De dat vuolgá viežžat
čieža eará vuoiŋŋa, bahábuid go son ieš, ja sii fárrejit sisa
ja ássagohtet doppe. Ja dan olbmo maŋit dilli šaddá vearrábun go
ovddit dilli. Go Jesus lei sárdnumin, de muhtun nisu olbmuid gaskkas
čuorvvui alla jienain: " Ávdugas dat eatniheagga mii guttii du ja
čižži maid don njammet. "  Muhto Jesus vástidii: " Ávdugasat sii
guđet gullet Ipmila sáni ja vurkejit dan. " Jona mearka Go velá
eanet olbmot čoagganedje su birra, de sárdnugođii: Dát sohkabuolva
lea bahás sohkabuolva. Dat gáibida mearkkaid, muhto ii dat oaččo
eará mearkka go Jona mearkka. Dasgo nugo Jona šattai mearkan Ninive
olbmuide, nu Olbmobárdni ge šaddá mearkan dán sohkii. Duopmobeaivvi
lullieatnama dronnet bajásčuožžila oktan dán sohkabuolvva
olbmuiguin ja váidala sin. Dasgo son bođii gitta eatnama gežiin
guldalit Salomo viisodaga, muhto dás lea eanet go Salomo! Ninive
olbmot bajásčuožžilit dupmui oktan dán sohkabuolvva olbmuiguin ja
váidalit sin. Dasgo Jona sárdnidettiin sii dahke jorgalusa, muhto
dás lea eanet go Jona! Rupmaša čuovga Ii oktage cahkket gintala ja
bija dan geallárii dahje lihti vuollái, muhto ginttaljuolgái, vai
sii geat bohtet sisa, oidnet dan báitimin. Čalbmi lea rupmaša
čuovga. Go du čalbmi lea dearvvaš, de oppa du rumaš čuvgejuvvo
. Muhto jos čalbmi lea buozas, de du rumaš ge lea seavdnjat. Várut
dasto amas čuovggas mii lea du siste, leat seavdnjadas! Jos dál
oppa du rumaš čuvgejuvvo ii ge oktage oassi das leat seavdnjadasas,
de dat čuvgejuvvo ollásit, dego dalle go čuovgi ginttal báitá du
ala. Vuoi-čuorvasat čálaoahppavaččaid ja farisealaččaid badjel
Go son lei sárdnumin, de muhtun farisealaš bovdii su boradit, ja
son vulggii mielde ja čohkánii beavdái. Farisealaš ovddošii go
oinnii ahte Jesus ii basadan ovdal mállásiid. Muhto Hearrá celkkii
sutnje: " Dii farisealaččat buhtistehpet lihtiid ja gáriid aivve
olggul, muhto siskkil dii ieža lehpet dievva rievádusas ja
bahávuođas. Dii jallat! Son gii lea sivdnidan olgguldasa, ii go
son leat sivdnidan siskkáldasa ge ? Addet baicca váivvážiidda dan mii
lea din lihtiin ja gáriin, de buot šaddá didjiide buhtisin. Muhto
vuoi din, farisealaččat! Dii addibehtet logádasa minttain,
urtasšattuin ja juohkelágán ruttain, muhto vajáldahttibehtet
vanhurskkisvuođa ja ráhkisvuođa Ipmilii. Dán galggašeiddet dahkat
, vajáldahtekeahttá nuppi. Vuoi din, farisealaččat! Dii
dáhttubehtet čohkkát synagogaid buoremus sajiin ja hálidehpet olbmuid
buorástahttit din márkanšiljus. Vuoi din! Dii lehpet dego
dovdameahttun hávddit, eai ge olbmot dieđe go sii dulbmet daid. "
De muhtun láhkadovdiin dajai: " Oahpaheaddji, dakkár sániiguin
hiddjidat maiddái min ge. "  Jesus vástidii: " Vuoi din,
láhkadovdit! Dii losiidahttibehtet olbmuid nođiiguin, muhto ieža
dii ehpet guoskkat daid suorpmain ge. Vuoi din! Dii huksebehtet
hávdemuittuid profehtaide geaid din máddarat godde! Dan láhkái dii
šaddabehtet duođašteaddjin geat dohkkehehpet dan maid din máddarat
dahke. Dasgo sii godde profehtaid, ja dii huksebehtet sin
hávdemuittuid. Dan dihtii lea ge Ipmila viissisvuohta cealkán: Mun
vuolggahan sin lusa profehtaid ja apoastaliid; muhtumiid sis sii
goddet, earáid sii doarrádallet. Danne galgá dát sohka vástidit buot
daid profehtaid varaid ovddas mat leat golggahuvvon gitta máilmmi
vuođđudeami rájes, Abela goddima rájes gitta Sakarja goddima rádjái
, gii goddojuvvui áltára ja tempela gaskkas. Duođaid, mun cealkkán
ahte dát buolva galgá vástidit daid ovddas. Vuoi din, láhkadovdit!
Dii lehpet váldán eret dieđu čoavdaga. Ieža dii ehpet mannan sisa
, ja dii hehttiidet sin geat dáhtto mannat sisa. "  Go Jesus vulggii
das, de čálaoahppavaččat ja farisealaččat bahkkegohte garrasit
su ala juohkelágán gažaldagaiguin. Sii fáktejedje su ja
geahččaledje oččodit su dadjat juoidá mainna sáhtášedje váidit su
. Dan botta čoahkkanedje duháhiid mielde olbmot, nu ahte goasii
dulbme guhtet guimmiideaset. Jesus sárdnugođii, ovddimustá
máhttájeddjiidasas: Váruhehket farisealaččaid suvrradáiggis mii lea
guoktilašvuohta! Ii mihkkege leat gokčojuvvon mii ii
almmustahttojuvvo ii ge mihkkege čihkkojuvvon mii ii boađe albmosii
. Maid ihkinassii dii lehpet dadjan seavdnjadasas, gullo čuovgadin,
ja dat maid dii lehpet savkalan olbmuid beljiide siskkimus lanjas,
čurvojuvvo dáhkiid alde. Várrehus guoktilašvuođa vuostái
Ustibiiddán, mun cealkkán didjiide: Allet bala sis geat goddet
rupmaša, muhto das maŋŋil eai veaje dađe eanet. Mun čájehan
didjiide geas dii galgabehtet ballat: Ballet sus geas vuos lea fápmu
goddit ja dasto bálkestit helvehii. Duođaid, mun cealkkán didjiide
: Ballet sus! Eai go vihtta cizáža vuvdojuvvo guovtte skillegii ? Ii
ge Ipmil vajáldahte ovttage dain. Muhto velá juohke vuoktačalbmi din
oaivvis lea lohkkojuvvon. Allet bala, dii han lehpet eanet veara go
ollu cizážat! Mun cealkkán didjiide: Juohkehaš guhte dovddasta mu
olbmuid ovddas, su dovdá Olbmobárdni ge Ipmila eŋgeliid ovddas
. Muhto dat guhte biehttala mu olbmuid ovddas, son biehttaluvvo
Ipmila eŋgeliid ovddas. Ja juohkehaš guhte cealká ovtta sáni
Olbmobártni vuostái, oažžu ándagassii. Muhto dat guhte bilkida
Bassi Vuoiŋŋa, ii oaččo ándagassii. Go sii dolvot din synagogaid
, válddálaččaid ja eiseválddiid ovdii, allet dalle bala das mo
bealuštehpet iežadet dahje maid dadjabehtet. Dasgo Bassi Vuoigŋa
oahpaha dan didjiide dammanaga bottus. Veardádus rikkis dálolačča
birra Muhtun olmmái olbmuid gaskkas dajai sutnje: " Oahpaheaddji,
gohčo mu vielja juogadit árbbi muinna! "  Muhto Jesus vástidii
sutnje: " Olmmoš, gii lea bidjan mu din gaskii dubmet dahje
juogadit ? "  Ja son celkkii buohkaide: " Váruhehket anistuvvamis
máilmmálaš riggodagaide! Dasgo opmodat ii atte eallima, vaikko
leažžá ge vallji. "  Ja son muitalii sidjiide veardádusa: " Lei
muhtun rikkis olmmái gean eanan lei šaddan bures, ja son jurddašii
: Maid mun dál dagan ? Mus ii leat sadji rádjat buot šattuidan. Son
dajai alccesis: Dán mun áiggun dahkat: Mun gaikkodan láđuidan ja
huksen daid stuoribun, ja dohko čohkken gortniidan ja buot eará
opmodagaidan. De cealkkán alccesan: Dál don leat rádjan ollu buriid
máŋgga jahkái. Vuoiŋŋas, bora, juga, ja leage ilus! Muhto
Ipmil celkkii sutnje: Don jalla! Otná ija gáibiduvvo dus heagga
. Geasa gullá dat maid don leat čohkken ? Nu geavvá sutnje gii
čohkke dávviriid alccesis, ja geas ii leat riggodat Ipmila luhtte
. " Morrašiid birra Son celkkii máhttájeddjiidasas: Danne mun
cealkkán didjiide: Allet moraš heakkadet dihtii ahte dis lea maid
borrat, allet ge rupmaša dihtii, ahte leat biktasat. Eallin lea
eanet go borramuš ja rumaš eanet go biktasat. Gehččet gáranasaid
! Eai dat gilvve eai ge láddje, ii dain leat áiti ii ge láhtu, muhto
Ipmil biebmá daid. Man ollu eanet veara lehpet dii go lottit!
Guhtemuš dis sáhttá buot morrašiiddisguin lasihit ovttage állana
eallinguhkkodahkasis ? Go dii dalle ehpet veaje oppa dan uhccánačča
ge, manne de váivvidehpet iežadet buot eará diŋggaiguin ? Gehččet
liljáid, mo dat šaddet! Eai dat bargga eai ge bane, muhto mun
cealkkán didjiide: Ii oppa Salomo ge buot hearvásvuođainis lean
gárvvohuvvon nugo okta sis. Muhto jos Ipmil gárvvoha gietti rásiid nu
čábbát, daid mat odne leat ceaggámin ja ihttin bálkestuvvojit
oapmanii, ii go son ollu eanet gárvvohivčče din, dii uhccán
oskkolaččat! Allet jurddaš dušše mo fidnešeiddet borramuša ja
juhkamuša, allet ge bala. Dáid maŋŋái vigget buot máilmmi
álbmogat; muhto din Áhčči diehtá ahte dii dárbbašehpet dáid
. Ohcet baicca su riikka, de buot dát addojuvvo didjiide. Ale bala,
uhca čorragaš! Dasgo Áhčádet buorre dáhttu lea addit riikka
didjiide. Vuvdet buot opmodagadet, ja addet ruđaid váivvážiidda
. Háhket alcceseattet burssaid mat eai noga, ja nohkameahttun dávvira
albmái, gosa suollagat eai beasa, ii ge muohcu bilit. Dasgo doppe
gos du dávvir lea, doppe lea du váibmu ge. Lehket gárvásat go Hearrá
boahtá! Bidjet boahkána ja doalahehket lámppáineattet čuovgga
. Lehket nugo bálvaleaddjit geat vurdet isideaset ruoktot heajain,
vai sii sáhtášedje rahpat sutnje uvssa dakkaviđe go son boahtá ja
goalkkuha. Ávdugasat dat bálvaleaddjit geaid isit gávdná gohcimin go
boahtá! Duođaid mun cealkkán didjiide: Son bidjá boahkána,
gohčču sin beavdái ja bálvala sin ieš. Jos son vel bođeš ge
easkka nuppi dahje goalmmát idjagohcinvuorus ja gávdná sin gárvvisin,
de ávdugasat dat bálvaleaddjit. Muhto muitet dan: Jos isit
dieđášii goas suola boahtá, de son gozášii ja hehttešii su
gaikumis vissosis. Lehket dii ge gárvásat! Dasgo Olbmobárdni boahtá
dan diimmu go ehpet leat vuordimin. Biehtár jearai: " Hearrá,
muitalat go dán veardádusa dušše midjiide vai buohkaide ? "  Ja
Hearrá vástidii: Gii lea oskkáldas ja jierpmálaš dállodoalli,
dakkár gean isit bidjá bearráigeahččat eará bálvaleddjiid vai
attášii sidjiide borramuša rivttes áigái ? Ávdugas dat bálvaleaddji
gean isit gávdná dahkamin dán go son boahtá! Duođaid, mun cealkkán
didjiide: Isit addá buot opmodagaidis su háldui. Muhto jos mat dát
bálvaleaddji dadjá alccesis: " Mu isit ádjána boahtimis ", ja de
cábmigoahtá reaŋggaid ja biiggáid, ja borragoahtá ja juhkagoahtá
gárremiidda, dalle isit boahtá muhtun beaivvi goas bálvaleaddji ii
leat vuordimin su ja dan diimmu go son ii dieđe, ja isit čuohppá su
guovtte oassái ja addá su dohko gos eahpeoskkolaččat leat. Dat
bálvaleaddji gii diehtá isidis dáhtu, ii ge dattege ráhkkan ja daga
su dáhtu mielde, son cábmojuvvo garrasit. Muhto dat gii
dieđekeahttá dahká dakkáriid main ánssáša cápmáhallat, son beassá
uhcibuin. Geasa lea addojuvvon ollu, sus vurdojuvvo ollu. Ja geasa
lea oskkilduvvon ollu, sus gáibiduvvo velá eanet. Jesus ii buvtte
ráfi, muhto soahpameahttunvuođa Mun lean boahtán suhppet dola
eatnama ala; ja vare dat livččii juo buollán! Gásttain ferten
gásttašuvvot; man stuora áŧestusaid siste mun lean dassážii go dat
lea ollašuvvan! Gáddibehtet go ahte mun lean boahtán buktit ráfi
eatnama ala ? Mun cealkkán didjiide, in leat boahtán buktit ráfi,
muhto soahpameahttunvuođa. Jos muhtun ruovttus leat viđas, de sii
dás duohko riidalit: Golmmas guoktása vuostái ja guovttis golbmasa
vuostái; áhčči lea bártnis vuostái ja bárdni áhčis vuostái, eadni
nieiddas vuostái ja nieida eatnis vuostái, vuoni manjis vuostái ja
mannji vuotnámis vuostái. Árvidit áiggi mearkkaid Son celkkii maiddái
olbmuide: Go dii oaidnibehtet ahte oarjin rohtte balvvaid, de
dadjabehtet dakkaviđe: Dál boahtá arvi, ja nu šaddá. Ja go
dovdabehtet lullibiekka, de dadjabehtet: Dál boahtá báhkka, ja nu
šaddá. Guoktilaččat! Eatnama ja almmi mearkkaid dii gal
máhttibehtet árvidit, manne dalle ehpet máhte árvidit dán áiggi ? Ja
manne ehpet ieža rátkke dan mii lea riekta ? Go don leat mannamin
duopmostullui vuostálastiinat, de daga buot maid nagadat vai doai
soabadivččiide dohko manadettiin. Muđuid son geassá du duopmára
ovdii, duopmár addá du fáktii, ja fákta bálkesta du giddagassii
. Mun cealkkán dutnje: Doppe don it beasa eret ovdal go leat máksán
maŋimuš šlántte ge! Neavva jorgalussii Dan áiggi bohte su lusa
muhtumat ja muitaledje galilealaččaid birra geaid Pilatus lei goddán
, nu ahte sin varra seahkanii dainna varain mii golggai sin
oaffarspiriin. Jesus vástidii sidjiide: " Oaivvildehpet go ahte dát
galilealaččat ledje stuorit suttolaččat go buot eará
galilealaččat, go sii gillájedje dán ? Mun cealkkán didjiide: Eai
, muhto jos dii ehpet daga jorgalusa, de dii buohkat duššabehtet
nugo sii. Dahje dat gávccenuppelogis geat sorbmašuvve go
Siloatoardna gahčai sin ala, jáhkkibehtet go ahte sii ledje eanet
sivalaččat go buot earát Jerusalemis ? Eai eisege! Mun cealkkán
didjiide: Jos dii ehpet daga jorgalusa, de dii buohkat duššabehtet
seammá láhkái go sii. " Veardádus šattuhis fiikkonmuora birra Ja son
muitalii dán veardádusa: " Muhtun olbmá viidnegárddis lei šaddamin
fiikkonmuorra. Go son bođii ohcat šattuid das, de ii gávdnan
ovttage. Dalle son dajai viidnegárdeolbmái: Golbma jagi lean boahtán
ohcat šattuid dán fiikkonmuoras gávnnakeahttá maidege. Njeaidde dan
! Manne dat galgá goaridit eatnama duššás ? Muhto viidnegárdeolmmái
vástidii: Hearrá, divtte orrut velá dán jagi, de mun beasan goaivut
dan birra ja duktet dan. Veadjá dalle šaddadit šattuid boahtte jagi
. Jos ii, de oaččut njeaidit muora. " Jesus buorida nissona
sábbáhin Sábbáhin son lei oahpaheamen olbmuid muhtun synagogas. Das
lei nisu geas lei leamaš buozalvasvuoigŋa gávccenuppelohkái jagi;
son lei áibbas guvrragan, ii ge sáhttán njulget čielggis. Go Jesus
oinnii su, de son rávkkai su lusas ja celkkii: " Nisu, don leat
čovdojuvvon buohcuvuođastat. "  Son bijai gieđaidis su ala, ja
dan seammás nisu njulgii čielggis ja máinnui Ipmila. Muhto synagoga
ovddasčuožžu moaráskii danne go Jesus buoridii sábbáhin, ja son
dajai olbmuide: " Guhtta beaivvi leat bargobeaivvit. Bohtet dalle
deike buoriduvvot, allet ge sábbáhin. "  Hearrá vástidii: "
Guoktilaččat, guhtemuš dis ii čoavdde vuovssás dahje ásenis
hiŋgalis sábbáhin ge, ja láide olggos jugahit dan ? Muhto dá lea
Abrahama nieida gean Sáhtán lea doallan čatnagasas gávccenuppelohkái
jagi. Ii go son galggaše čovdojuvvot dán čatnagasas sábbáhin ? "
Go son celkkii dán, de buot su vuostálastit heahpanedje, muhto oppa
olmmošjoavku illudii buot ovddolaš daguid dihtii maid son dagai
. Veardádusat sennetsiepmana ja suvrradáiggi birra Son celkkii: " Man
láhkásaš lea Ipmila riika ? Manin mun veardidan dan ? Dat lea
sennetsiepmana láhkásaš man olmmái gilvá gilvvagárdásis; ja dat
stuorru ja šaddá muorran, nu ahte almmi lottit dahket besiid dan
ovssiide. "  Ja son jotkkii: " Mainna mun veardidan Ipmila riikka ?
Dat lea suvrradáiggi láhkásaš man nisu seaguha golmma mihtu jáffuid
sisa, ja de suvru buot. " Baskkes uksa Manadettiin Jerusalemii Jesus
jođii gávpogiid ja giliid mielde ja oahpahii olbmuid. Muhtun jearai
sus: " Hearrá, leat go sii hárvát geat bestojuvvojit ? " Son celkkii
sidjiide: Gilvalehket vai beassabehtet sisa baskkes poarttas! Mun
cealkkán didjiide: Olusat geahččalit beassat sisa, muhto eai
lihkostuva. Go dáluisit lea čuožžilan ja gidden uvssa, de dii
báhcibehtet olggobeallái, ja dii goalkkuhišgoahtibehtet uvssa ja
dadjabehtet: " Hearrá, rabas midjiide! " Muhto son vástida didjiide
: " Mun in dovdda din, in ge dieđe gos dii bođežehpet. "  Dalle
dadjabehtet: " Mii han leat boradan ja juhkan searválagaid duinna,
ja don leat oahpahan min geainnuid alde. "  Muhto son vástida: " Mun
in dovdda din in ge dieđe gos bođežehpet. Gáidet eret mu luhtte,
buot dii verrošeaddjit! "  Das čierrubehtet ja gižahehpet bániid,
go dii oaidnibehtet Abrahama ja Issáha ja Jáhkoba ja buot profehtaid
Ipmila riikkas, muhto ieža dii lehpet bálkestuvvon olggobeallái. Ja
olbmot bohtet nuortan ja oarjin ja davvin ja lullin ja čohkkájit
Ipmila riikka beavddis. Dalle maŋimuččat šaddet vuosttamužžan,
ja vuosttamuččat maŋimužžan. Farisealaččaid várrehus Herodesa
vuostái Aiddo dalle muhtun farisealaččat bohte su lusa ja dadje: "
Doapmal dáppe eret, dasgo Herodes áigu goddit du. "  Muhto son
vástidii sidjiide: " Mannet dadjat dan riebanii: Odne ja ihttin mun
áján olggos bahá vuoiŋŋaid ja buoridan buhcciid, ja goalmmát
beaivvi mun ollašuhtán doaibman. Muhto odne ja ihttin ja ovtta
beaivvi velá ferten joatkit, dasgo ii leat riekta ahte profehta
goddojuvvo eará báikkis go Jerusalemis. Duopmu Jerusalema badjel
Jerusalem, Jerusalem, don guhte gottát profehtaid ja geađgádat sin
geat leat vuolggahuvvon du lusa! Man dávjá mun livččen dáhtton
čohkket du mánáid, dego vuonccis čohkke čivggaidis soajáidis
vuollái. Muhto ehpet dii dáhtton. Gehččet, din viessu
guđđojuvvo ávdimin. Mun cealkkán didjiide: Dii ehpet oainne mu
ovdal go dan beaivvi go dadjabehtet: Buressivdniduvvon lehkos son
guhte boahtá Hearrá nammii. " Jesus buorida čáhcedávddat olbmá
sábbáhin Muhtun sábbáha Jesus lei farisealaš ráđđehearrá guossin,
ja buohkat atne su čalmmis. Dalle bođii su lusa olmmái geas lei
čáhcedávda, ja Jesus jearai láhkadovdiin ja farisealaččain: " Lea
go lobálaš buoridit sábbáhin vai ii ? "  Muhto sii orro jávohaga
. Dalle son guoskkahii olbmá, buoridii su ja divttii su mannat. Ja
son celkkii sidjiide: " Jos ovttasge dis lea bárdni dahje vuoksá mii
gahččá gáivui, ii go son dakkaviđe rohtteše su bajás, vaikko lea
ge sábbát ? "  Eai sii sáhttán vástidit maidege dása. Veardádus
čeavláivuođa ja vuollegašvuođa birra Son dárkui mo guossit
válljejedje beavddi boaššumus sajiid ja muitalii sidjiide veardádusa
: Go don bovdejuvvot heajaide, de ale čohkán boaššumussii, dasgo
muhtun sáhttá leat bovdejuvvon gii lea alit go don. Jos lea nu, de
guossoheaddji, gii lea bovden dudno guktuid, boahtá ja dadjá dutnje
: " Čáhkke saji dán guossái! " Dalle fertet mannat heahpadiin
čohkánit uskimussii. Muhto go don leat bovdejuvvon guossái, de
čohkán uskimussii, vai guossoheaddji sáhtášii dadjat dutnje: "
Ustit, boađe čohkánit boaššolabbui! " Dalle don
gudnejahttojuvvot buot gussiid oaidnut. Dasgo juohkehaš guhte bajida
iežas, vuoliduvvo, ja dat guhte vuolida iežas, bajiduvvo. Son
celkkii maiddái sutnje gii lei bovden su: " Go don bovdet gussiid
gaskabeai- dahje eahketmállásiidda, de ale bovde ustibiiddát ja
vieljaidat ja fulkkiidat ja rikkis siidaguimmiid amaset sii gis bovdet
du fas ja dáinna lágiin mákset dutnje. Muhto go áiggut bovdet gussiid
, de bovde váivvážiid ja rámbbiid, lápmásiid ja čalmmehemiid
. Dalle don leat ávdugas, dasgo sii eai sáhte addit dutnje maidege
ruoktot, muhto dutnje máksojuvvo ruoktot go vanhurskásat
bajásčuožžilit. " Veardádus stuora guossemállásiid birra Go muhtun
gussiin gulai dán, de dajai sutnje: " Ávdugas dat gii beassá
čohkkát Ipmila riikka beavddis. "  Jesus celkkii sutnje: Lei olmmái
gii doalai stuora guossemállásiid, ja son bovdii olusiid. Go
guossemállásiid áigi bođii, de son vuolggahii bálvaleaddjis dadjat
sidjiide guđet ledje bovdejuvvon: " Bohtet, dasgo buot lea gárvvis
! "  Muhto buohkat beasadallagohte. Muhtun dajai: " Mun lean oastán
bealddu ja ferten vuolgit geahččat dan. Attášit ándagassii go in
sáhte boahtit. "  Nubbi dajai: " Mun lean oastán vihtta vuoksábára
ja áiggun vuolgit geahččalit daid. Attášit ándagassii go in sáhte
boahtit. "  Ja goalmmát dajai: " Mun lean aiddo náitalan, danne in
sáhte boahtit. "  Bálvaleaddji bođii ruovttoluotta ja muitalii dán
isidasas. Dalle dáluisit suhtai ja dajai bálvaleaddjásis: " Mana
dállánaga gávpoga luottaide ja bálgáide, ja viečča sisa váivvážiid
ja rámbbiid ja čalmmehemiid ja lábmásiid. "  Fargga sáhtii
bálvaleaddji dieđihit: " Hearrá, lea dahkkojuvvon nugo gohččot,
muhto ain lea sadji. "  De isit dajai bálvaleaddjásis: " Mana olggos
geainnuid ja máđijaid ala ja nágge olbmuid boahtit sisa, vai mu
viessu dievašii. Dasgo mun cealkkán didjiide ahte ii oktage sis
guđet ledje bovdejuvvon, beasa mu guossemállásiidda. " Maid
mearkkasa čuovvut Jesusa Stuora joavku čuovui su, ja son jorggihii
ja dajai sidjiide: Jos guhtege boahtá mu lusa vašutkeahttá áhčis ja
eatnis, áhkás ja mánáidis, vieljaidis ja oappáidis, ja velá iežas
heakka ge, de son ii sáhte leat mu máhttájeaddji. Dat guhte ii
guotte ruossas ja čuovo mu, ii sáhte leat mu máhttájeaddji. Jos
oktage dis áigu hukset toartna, ii go son vuos rehkenasttáše maid
dat máksá oaidnin dihtii lea go sus doarvái ruhta ollašuhttit dan
. Muđuid sáhttá dáhpáhuvvat ahte son ráhkada geađgejuolggi, ii ge
suitte gárvvistit toartna, ja buohkat guđet oidnet dan,
bilkidišgohtet su ja dadjet: " Dát olmmái huksegođii ii ge veadján
ollašuhttit. "  Dahje jos muhtun gonagas áigu vuolgit soahtat eará
gonagasa vuostái, ii go son vuos smiehta sáhttá go son logiduhát
olbmáin mannat nuppi vuostái guhte boahtá su ovddal guoktelotduháhiin
? Ja jos son ii sáhte dan, de vuolggaha áirasiid go vašálaš ain lea
guhkkin eret ja bivdá ráfi. Seammá láhkái ii oktage dis sáhte leat mu
máhttájeaddji muđuid go luohpá buot opmodagastis. Sálttit leat
ávkkálaččat. Muhto jos sálttit veagahuvvet, dohkkejit go dat šat
sáltin ? Dat eai dohkke eai beldui eai ge duktan, muhto
bálkestuvvojit eret. Geas ležžet bealjit, son gullos! Veardádus
láhppon sávzza ja láhppon ruđa birra Tuollárat ja suttolaččat bohte
Jesusa lusa gullan dihtii su. Farisealaččat ja čálaoahppavaččat
nimmoredje ja dadje: " Dát olmmái vuostáiváldá suttolaččaid ja
borada singuin. "  De Jesus muitalii sidjiide dán veardádusa: Jos
muhtumis dis leat čuođi sávzza, ja okta láhppo, ii go son dalle
guođe dan ovccilogiovcci meahccái ja oza dan ovtta mii lea láhppon
dassážii go gávdná dan ? Ja go gávdná dan, de illosa ja lokte dan
olggiidis ala. Go son boahtá ruoktot, de čohkke ustibiiddis ja
siidaguimmiidis ja dadjá sidjiide: " Illudehket muinna, dasgo mun
lean gávdnan sávzan mii lei láhppon. "  Mun cealkkán didjiide:
Seammá láhkái šaddá almmis ge stuorit illu ovtta suttolačča dihtii
gii dahká jorgalusa, go ovccilogiovcci vanhurskása dihtii geat eai
dárbbaš jorgalusa. Dahje jos nissonis leat logi silbaruđa ja son
láhppá ovtta, ii go son dalle cahkket čuovgga ja suohpalastte buot
vistti ja oza dárkilit dassážii go gávdná dan ? Ja go lea gávdnan dan
, de gohčču čoahkkái ustibiiddis ja siidaguoibmenissoniid ja dadjá
: " Illudehket muinna, go mun lean gávdnan ruđa man ledjen láhppán
. "  Mun cealkkán didjiide: Seammá láhkái illudit Ipmila eŋgelat
ovtta suttolačča dihtii guhte dahká jorgalusa. Veardádus láhppon
bártni birra Jesus celkkii: Muhtun olbmás ledje guokte bártni
. Nuorat dajai sutnje: " Áhčážan, atte munnje mu oasi opmodagastat
. " Áhččis jugii opmodagastis bártniidasas. Eai gollan máŋga
beaivvi ovdal go nuorat bárdni vuovdilii buot ja manai muhtun riikii
menddo guhkkin. Doppe son skihtardii buot ruđaidis badjelmearálaš
eallimiin. Muhto go son lei loaktán buot, de bođii hirbmat nealgi
dan eatnamii, ja son gillágođii heađi. Dalle son álggii reaŋgan
muhtun dan eatnama olbmái, ja olmmái bijai su meahccái
spiidnegeahččin. Nealggistis livččii hálidan borrat vel daid
šattuid ge maid spiinnit borre, dasgo ii oktage addán sutnje maidege
. De son jierbmagođii ja dajai: " Buot mu áhči bargiin lea
borramuš valjis, ja mun lean dáppe nealgumin jámas! Mun vuolggán
áhččán lusa ja dajan: Áhčážan, mun lean suddudan almmi vuostái
ja du vuostái. In mun leat šat dohkálaš gohčoduvvot du bárdnin
. Muhto váldde mu alccesat láigobargin. "  De son vulggii áhčis lusa
. Go son lei ain guhkkin, de áhččis áiccai su, ja sus njuorai
váibmu. Son viegai bártnis ovddal, dollii su čeabeha birra ja
cummistii su. Bárdni dajai: " Áhčážan, mun lean suddudan almmi
vuostái ja du vuostái. In mun leat šat dohkálaš gohčoduvvot du
bárdnin. "  Muhto áhčči dajai bálvaleddjiide: " Dopmet! Buktet
čábbáseamos biktasiid ja gárvvohehket sutnje daid, addet sutnje
suorbmasa gihtii ja gápmagiid juolgái. Ja vižžet buoiddes gálbbi ja
njuvvet dan, vai mii beassat boradit ja illudit. Dasgo dát mu bárdni
lei jápmán ja lea fas šaddan eallin; son lei láhppon ja lea fas
gávdnon. " Ja sii ripme ávvudit ja illudit. Boarráset bárdni lei
dalle giettis. Go son lei vázzimin ruoktot ja lahkanišgođii dállui
, de gulai čuojaheami ja dánsuma. Son čurvii muhtun bálvaleaddjái
ja jearai mii lea dáhpáhuvvamin. Bálvaleaddji vástidii: " Vielljat
lea boahtán ruoktot, ja áhččát lea njuovvan buoiddes gálbbi danne
go lea ožžon su fas ruoktot dearvan. "  Boarráset viellja suhtai ii
ge hálidan mannat sisa. Áhččis bođii olggos geahččalit sártnuhit
su. Muhto son vástidii: " Mun lean bálvalan du buot jagiid, in ge
leat goassege dahkan du miela vuostái, muhto munnje it leat addán
gihci ge vai livččen sáhttán bovdet ustibiiddán guossái. Muhto
dakkaviđe go dát bárdni boahtá ruoktot, son gii lea geavahan buot
ruđaidis fuoráiguin, de njuovat sutnje buoiddes gálbbi! "  Áhčči
dajai sutnje: " Bártnážan! Don leat álo mu luhtte, ja buot mii
gulaš munnje, lea du. Muhto dál lea buorre sivva ávvudit ja illudit
, dasgo vielljat lei jápmán ja lea fas eallán; son lei láhppon ja lea
fas gávdnon. "  Veardádus gudnehis dállodoalli birra Jesus celkkii
maiddái máhttájeddjiidasas: Lei rikkis olmmái geas lei dállodoalli
. Isit gulai earáin ahte dállodoalli skihtardii su opmodagaid. Son
gohčui su lusas ja dajai: " Maid mun gulan du birra ? Daga rehkega
dállodoalus, dasgo don it sáhte šat leat mus dállodoallin. "
Dállodoalli jurddašii: " Maid dál dagan, go isit bidjá mu eret
barggus ? In mun leat nu gievra ahte nagadan goaivut, ja mun
heahpanattan gearjideames. Na dál de dieđán maid dagan, vai olbmot
vuostáiváldet mu ruovttuineaset go bijahalan eret barggustan. "  De
son gohčui lusas isida velggolaččaid ovttaid mielde, ja jearai
vuosttažis: " Man ollu don leat velggolaš mu isidii ? "  Son
vástidii: " Čuohte lihti oljju. " Dállodoalli dajai sutnje: " Dá
lea du vealgečálus, čohkán dálánaga ja čále vihttalogi. "  Dasto
son jearai nuppis gis: " Naba don, man ollu don leat velggolaš ? "
Son vástidii: " Čuohte fárpala nisuid. " Dállodoalli dajai sutnje:
" Dá lea du vealgečálus, čále gávccilogi. "  Isit rábmui behtolaš
dállodoallis go lei lágidan alccesis nu viisát, ja dajai: Dán
máilmmi mánát leat čeahpibut soabadit gaskaneaset go čuovgasa mánát
. Mun cealkkán didjiide: Háhket alcceseattet ustibiid vearri
riggodagaid bokte, vai sii sáhtášedje vuostáiváldit din agálaš
orrunsajiineaset go riggodagat nohket. Dat guhte lea oskkáldas
uhccánaččain, lea maid oskkáldas stuorráin, ja dat guhte lea
behtolaš uhccánaččain, lea maid behtolaš stuorráin. Jos dii
ehpet leat oskkáldasat ruđain, maidda lea čadnon vearrivuohta,
geat dalle oskkildit didjiide duohta riggodagaid ? Ja jos dii ehpet
leat oskkáldasat das mii gullá earáide, gii dalle addá didjiide
maidege iežadet opmodahkan ? Ii bálvaleaddji sáhte bálvalit guokte
isida. Son vašuhivččii nuppi ja ráhkistivččii fas nuppi, dahje
bisošii nuppi luhtte ja badjelgeahčašii fas nuppi. Ehpet dii sáhte
bálvalit sihke Ipmila ja mammona. Láhka ja Ipmila riika
Farisealaččat geat ledje ruhtaváibmilat, gulle buot dáid, ja sii
bilkidedje Jesusa. Son celkkii sidjiide: Dii jáhkihehpet olbmuide
ahte lehpet vanhurskásat, muhto Ipmil dovdá din váimmuid. Ja dat
maid olbmot atnet allagin, lea fasti Ipmila čalmmiin. Lága ja
profehtaid áigi bisttii Johanasa rádjái. Das maŋŋil sárdniduvvo
Ipmila riikka evangelium, ja buohkat bahkkejit dan sisa. Ovdal
duššet albmi ja eanan, ovdal go lágas gahčá eret čuoggáš ge
. Juohkehaš guhte earrána áhkástis ja náitala earáin, rihkku
náittosdili. Ja dat guhte náitala earránan nissoniin, rihkku
náittosdili. Veardádus rikkis olbmá ja Lasarusa birra Lei rikkis
olmmái gii gárvodii purpuriin ja fiinna liidnebiktasiiguin ja elii
hearvásvuođas ja ilus juohke beaivvi. Muhto su uvssa ovddas veallái
geafes olmmái gean namma lei Lasarus. Son lei dievva háviin ja
hálidii gallehit iežas dušše dainna mii gahčai rikkis olbmá
beavddis. Maiddái beatnagat ge bohte ja njollo su háviid. De geafes
olmmái jámii, ja eŋgelat gudde su Abrahama askái. Rikkis olmmái
maid jámii ja hávdáduvvui. Go son rabastii čalmmiidis jábmiid
riikkas, gos son lei biinnus, de oinnii Abrahama guhkkin ja Lasarusa
su bálddas. Son čuorvvui: " Áhččán Abraham, árpmit mu ja
vuolggat Lasarusa deike, vai son buonjostivččii suorbmageažis
čázis ja láktadivččii mu njuokčama. Dasgo mun biidnašuvan dán
dolas. "  Abraham vástidii: " Mánážan, muitte ahte don ožžot
buriidat ealedettiinat, ja dalle Lasarus oaččui baháid. Dál son
jeđđejuvvo dáppe, muhto don biidnašuvat. Dasa lassin lea min ja
din gaskkas čiekŋalis njiellu, amas oktage dáppe beassat rastá din
lusa, vaikko hálidivččii ge, ii ge oktage din bealde beasa deike
min lusa. "  Rikkis olmmái dajai Abrahamii: " Mun ánuhan dus ahte
vuolggahivččet su mu áhččán vissui. Dasgo mus leat vihtta vielja
, ja son ferte duođaštit sidjiide, amaset sii ge boahtit dán givssi
báikái. "  Muhto Abraham dajai: " Sis leat Movsses ja profehtat;
gulloset daid. "  Rikkis olmmái vástidii: " Áhččán Abraham, eai
sii guldal, muhto jos oktage jábmiid luhtte boađášii sin lusa, de
sii jorgalivčče. "  Muhto Abraham dajai sutnje: " Jos sii eai
guldal Movssesa ja profehtaid, de eai oskugoađe vaikko muhtun
bajásčuožžilivččii ge jábmiid luhtte. " Vearránusat ja
ándagassii addojupmi Son celkkii máhttájeddjiidasas: " Lea
vealtameahttun ahte vearránusat bohtet, muhto vuoi dan olbmo gean
bokte dat bohtet! Dan olbmui livččii buoret ahte millogeađgi
heaŋggastuvvošii su čeabeha birra ja son bálkestuvvošii merrii,
go ahte oktage dain uhcahaččain jorrala su geažil. Váruhehket!
Jos du oskuguoibmi sudduda, de neavvo su, ja jos son gáhtá, de atte
sutnje ándagassii. Vaikko son suddudivččii du vuostái čieža
geardde seammá beaivvi ja boađášii čieža geardde du lusa ja
dajašii: Mun gáđan, de atte sutnje ándagassii. " Oskku ja
bálvalusa birra Apoastalat dadje Hearrái: " Atte midjiide nannoset
oskku. "  Hearrá vástidii: " Jos dis livččii osku sennetsiepmana
veardde ge, de sáhtášeiddet dadjat dán meahccefiikkonmurrii: Rohtte
iežat bajás ja bija ruohttasiid merrii! Ja dat jeagadivččii din
. Jos muhtumis lea bálvaleaddji boltumin eatnama dahje guođoheamen
sávzzaid, dadjá go son dalle bálvaleaddjái go dat boahtá giettis:
Boađe dál čohkkedit beavdái ? Ii, son baicca dadjá: Ráhkat munnje
mállásiid, čavge boahkána ja bálval mu dan botta go mun boran ja
jugan. Maŋŋil beasat ieš gis boradit ja jugadit. Giitá go son
bálvaleaddji go dat dagai dan maid lei gohčohallan ? Ii! Seammá
láhkái dii ge: Go dii lehpet dahkan visot maid lehpet gohčohallan,
de celket: Mii leat ávkkihis bálvaleaddjit ja leat dušše dahkan dan
maid mii leimmet geatnegasat dahkat. " Jesus buorida logi
spihtálačča Jerusalemii vádjolettiin son manai Samaria ja Galilea
rádjeguovlluid čađa. Go son lei mannamin muhtun gillái, de bohte
logi spihtálačča su ovddal. Sii bisánedje mealgadii eret ja čurvo
: " Jesus, oahpaheaddji, árpmit min! "  Go son oinnii sin, de
celkkii: " Mannet čájehit iežadet báhpaide! " Ja dohko manadettiin
sii buhtásmuvve. Muhto okta sis máhcai go oinnii ahte lei
dearvvašmahttojuvvon. Son máinnui Ipmila jitnosit, luoitádii Jesusa
julggiid ovdii ja giitalii su. Dát olmmái lei samarialaš. Jesus
jearai sus: " Eai go buot logis buhtásmuvvan ? Gos de leat dat ovccis
? Eai go lean earát go dát amas olmmoš gii máhcai rámidit Ipmila ? "
Ja son celkkii sutnje: " Čuožžil ja mana ruoktot! Du osku lea
beastán du. " Ipmila riika ja Olbmobártni beaivi Go farisealaččat
jerre Jesusis goas Ipmila riika boahtá, de vástidii sidjiide: "
Ipmila riika ii boađe dainna lágiin ahte sáhttá oaidnit dan
čalmmiiguin. Ii oktage sáhte dadjat: Gea, dá dat lea, dahje: Duo
de lea. Dasgo Ipmila riika lea din gaskkas. "  Máhttájeddjiide son
celkkii: Áigi boahtá goas dii áibbašehpet oaidnit ovtta Olbmobártni
beivviin, ehpet ge beasa oaidnit dan. Jos olbmot celket didjiide: "
Gea, die son lea! " dahje: " Dá son lea! " de allet mana dohko,
allet ge čuovo sin! Dasgo seammá láhkái go álddagas álddagastá ja
šleađggiha almmiravddas almmiravdii, nu Olbmobárdni ge almmustahttá
iežas almmustusbeaivvi. Muhto son ferte vuos gillát ollu, ja dát
buolva hilgu su. Ja nu mo geavai Noa beivviid, nu lea maiddái
Olbmobártni beivviid. Sii borre ja juhke, náitaladde ja náitojedje,
gitta dan beaivvi rádjái go Noa manai árkka sisa ja dulvi bođii ja
heavahii sin buohkaid. Dahje nu mo geavai Lota beivviid: Sii borre
ja juhke, sii oste ja vuvde, gilve ja huksejedje. Muhto dan beaivvi
go Lot guđii Sodoma, de riškkuhii dola ja rišša almmis ja
duššadii sin buohkaid. Seammá láhkái geavvá dan beaivvi go
Olbmobárdni almmustuvvá. Jos muhtun dan beaivvi lea čohkkámin dáhki
alde ja sus leat biergasat viesus, de ii galgga njiedjat viežžat
daid, ja dat gii lea giettis, ii galgga máhccat ruoktot. Muitet
Lota áhká! Dat guhte viggá gádjut heakkas, massá dan, muhto dat
guhte massá dan, várjala dan. Mun cealkkán didjiide: Dan ija
guovttis veallába seammá seaŋggas; nubbi vižžojuvvo, nubbi báhcá
. Guokte nissona ferdneba gortniid searválagaid; nubbi vižžojuvvo,
nubbi báhcá. Guokte olbmá leaba giettis, nubbi vižžojuvvo ja nubbi
báhcá. Máhttájeaddjit jerre sus: " Hearrá, gos dat dáhpáhuvvá ? "
Son vástidii sidjiide: " Gos rábbi lea, dohko čoagganit goaskimat
. " Veardádus leaskka ja duopmára birra Son muitalii sidjiide
veardádusa oahpahan dihtii sidjiide ahte sii galge álelassii
rohkadallat eai ge váibat: Muhtun gávpogis lei duopmár guhte ii
ballan Ipmilis ii ge beroštan olbmuin. Seammá gávpogis lei leaska
guhte ovtta nuppe geardde boahtá su lusa ja dadjá: " Veahket mu
vuostálastán vuostái, vai oččošin vuoigatvuohtan. "  Guhká
duopmár ii miehtan, muhto loahpas jurddašii: " Vaikko in bala
Ipmilis in ge beroš olbmuins, de veahkehan dán leaskka su
vuoigatvuhtii, dasgo son vuorjá mu, muđuid han gal váivvida mu
álelassii. "  Ja Hearrá celkkii: " Gullet maid dát gudnehis duopmár
dadjá! Ii go Ipmil dalle veahkehivčče vuoigatvuhtii sin geaid son
lea válljen, go sii čurvot sutnje ijatbeivviid ? Ádjána go son
veahkeheames sin ? Mun cealkkán didjiide: Son addá sidjiide fargga
sin vuoigatvuođa. Muhto go Olbmobárdni boahtá, gávdná go son dalle
oskku eatnama alde ? " Veardádus farisealačča ja tuollára birra Son
muitalii eará veardádusa dakkáriidda geat atne iežaset vanhurskkisin
ja badjelgehčče earáid: Guokte olbmá manaiga bajás tempelii
rohkadallat. Nubbi lei farisealaš, nubbi gis tuollár. Farisealaš
čuožžilii ovdan ja rohkadalai ná: " Ipmil, mun giittán du go in
leat nugo eará olbmot, geat verrošit, dahket vearrivuođaid ja
furrošit, dahje nugo duot tuollár. Mun anán borakeahttáivuođa
guktii vahkus ja attán logádasa buot dietnasiin. "  Tuollár
čuoččui mihá vuollin ii ge jolggadan oppa čalmmiidis ge loktet
almmi guvlui, muhto čorpmai raddásis ja dajai: " Ipmil, leage
munnje suttolažžii árbmugas! "  Mun cealkkán didjiide: Tuollár
manai ruoktot vanhurskkisin, muhto nubbi ii. Dasgo dat guhte bajida
iežas, vuoliduvvo, ja dat guhte vuolida iežas, bajiduvvo. Jesus
ja mánážat Sii gudde maiddái njuoratmánáid Jesusa lusa vai son
guoskkahivččii daid. Go máhttájeaddjit oidne dán, de šiggo sin
. Muhto Jesus rávkkai sin lusas ja celkkii: " Diktet mánážiid
boahtit mu lusa, allet ge hehtte sin! Dasgo Ipmila riika gullá
dakkáraččaide. Duođaid, mun cealkkán didjiide: Dat guhte ii
vuostáiváldde Ipmila riikka nugo uhca mánáš, ii eisege beasa dan
sisa. " Jesus ja rikkis ráđđehearrá Muhtun juvddálaš oaivámuš
jearai sus: " Buorre oahpaheaddji, maid mun galggan dahkat vai
árbešin agálaš eallima ? "  Jesus vástidii: " Manne don gohčodat
mu buorrin ? Ii oktage leat buorre, earet go Ipmil. Don dovddat
báhkkomiid: It galgga rihkkut náittosdili, it galgga goddit, it
galgga suoládit, it galgga cealkit vearreduođaštusa, don galggat
gudnejahttit áhčát ja eatnát. "  Olmmái dajai: " Buot daid mun lean
doallan nuorravuođa rájes juo. "  Go Jesus gulai dan, de dajai: "
Velá okta váilu dus: Vuovdde buot opmodagat, ja juogat visot
váivvážiidda. Dalle oaččut dávvira almmis. Boađe dasto ja čuovo
mu! "  Olmmái šattai morrašii go gulai dan, dasgo son lei hui
rikkis. Go Jesus oinnii dan, de celkkii: " Man váttis lea sidjiide
geain lea ollu opmodat, beassat Ipmila riikii! Lea álkkit kamelii
mannat nállošalmmi čađa go riggái beassat Ipmila riikii. "  Sii
geat ledje guldaleamen, jerre: " Gii dalle sáhttá bestojuvvot ? "
Son vástidii: " Dat mii lea veadjemeahttun olbmuide, lea vejolaš
Ipmilii. "  Biehtár jearai: " Mo dalle mii ? Mii han leat guođđán
visot ja čuvvon du. "  Jesus vástidii sidjiide: " Duođaid, mun
cealkkán didjiide: Juohkehaš gii lea guođđán ruovttus dahje áhká
dahje vieljaid dahje vánhemiid dahje mánáid Ipmila riikka dihtii, son
oažžu máŋggageardásaččat ruoktot dáppe dán máilmmis, ja agálaš
eallima boahttevaš máilmmis. " Jesus einnosta goalmmádassii jápmimis
ja bajásčuožžileamis Son čohkkii dan guoktenuppelohkása lusas ja
celkkii sidjiide: " Gehččet, mii mannat bajás Jerusalemii, ja
doppe ollašuvvá buot maid profehtat leat čállán Olbmobártni birra
. Son addojuvvo báhkiniid háldui, ja sii bilkidit ja givssidit ja
čolget su. Sii spihččejit ja goddet su, muhto goalmmát beaivvi
son bajásčuožžila. "  Dás sii eai ádden maidege. Dat lei
čihkkojuvvon sidjiide, eai ge sii árvidan maid son oaivvildii
. Jesus buorida čalmmeheami Jerikos Go Jesus lahkanišgođii Jerikoi
, de lei čalmmehis olmmái čohkkámin geaidnoguoras ja gearjideamen
. Olmmái gulai ollu olbmuid mannamin meattá ja jearai mii dat lea
. Sii vástidedje ahte nasaretlaš Jesus lea mannamin meattá. Dalle
son čurvii: " Jesus, Dávveda bárdni, árpmit mu! "  Sii geat vázze
ovddas, šiggo su vai son jávohuvašii, muhto son čuorvvui vel
jitnoseabbot: " Dávveda bárdni, árpmit mu! "  Jesus orustii ja
gohčui buktit čalmmeheami lusas. Go son bođii, de Jesus jearai
sus: " Maid don dáhtut mu dahkat alccesat ? " Son vástidii: " Hearrá
, attášit munnje oainnu! "  Jesus celkkii sutnje: " Šatta oaidnin
! Du osku lea beastán du. "  Dan seammás son oaidnigođii, ja son
čuovui Jesusa ja máinnui Ipmila. Ja buot olbmot geat oidne dán,
máidno Ipmila. Sakkeus Son bođii Jerikoi ja manai gávpoga čađa
. Doppe lei olmmái gean namma lei Sakkeus; son lei tuolláriid
oaivámuš ja hui rikkis. Son hálidii sakka oaidnit makkár olmmoš
Jesus lea, muhto lei uhcci šattus ii ge beassan su lahka olbmuid
dihtii. De son viegai ovddabeallái ja gavccui muhtun
meahccefiikkonmurrii vai beasašii oaidnit Jesusa, muhtun báikkis
gokko Jesus lei mannamin meattá. Ja go Jesus bođii dohko, de
geahčastii bajás ja celkkii sutnje: " Sakkeus, doama vuolás! Dasgo
odne mun áiggun boahtit du dállui. "  Sakkeus doapmalii vuolás ja
vuostáiválddii su iluin. Muhto buohkat geat oidne dan, nimmoredje ja
dadje: " Son manná guossin suttolaš olbmá dállui! "  Muhto Sakkeus
loaiddastii ovdan ja dajai Hearrái: " Hearrá, beali opmodagainan
áiggun addit gefiide, ja jos leaččan váldán geasge ruđaid
vearrivuođain, de attán daid fas sutnje njealjegeardásaččat. "
Jesus celkkii sutnje: " Odne lea bestojupmi boahtán dán vissui
. Dasgo son ge lea Abrahama bárdni, ja Olbmobárdni lea boahtán ohcat
dan gii lea láhppon, ja beastit su. " Veardádus oskkilduvvon ruđaid
birra Go sii ledje guldaleamen, de Jesus muitalii maiddái veardádusa
, dasgo son lei Jerusalema lahka, ja olusat gádde ahte Ipmila riika
almmustuvvá fargga. Son celkkii: Alla hearrá vulggii muhtun eatnamii
guhkkin eret biddjojuvvot gonagassan ja de máhccat ruoktot. Son
gohčui lusas lohkása bálvaleddjiinis ja attii sidjiide logi ruđa ja
dajai: " Gávppašehket dáiguin ruđaiguin gitta dassážii go mun
boađán fas. "  Muhto su riikka álbmot vašuhii su ja vuolggahii
áirasa su maŋŋái cealkit: " Mii eat dáhto dán olbmá iežamet
gonagassan. "  Go olmmái lei šaddan gonagassan ja bođii
ruovttoluotta, de gohčui lusas daid bálvaleddjiid geat ledje ožžon
ruđaid, gulaskuddat man ollu sii ledje dinen. Vuosttaš bođii su
ovdii ja dajai: " Hearrá, dat ruhta man don addet munnje, lea
lassánan logigeardásaččat. "  Isit dajai sutnje: " Bures dahkkon!
Don leat buorre bálvaleaddji. Danne go don leat leamaš oskkáldas
uhcánaččain, de oaččut válddi ráđđet logi gávpoga. "  Nubbi
bođii ja dajai: " Hearrá, dat ruhta man don addet munnje, lea
lassánan viđageardásaččat. "  Sutnje isit dajai: " Don galggat
ráđđet vihtta gávpoga. "  De bođii nubbi gii dajai: " Hearrá, dá
lea du ruhta! Mun ledjen giessan dan liinni sisa danne go mun ballen
dus. Don leat garra olmmái, gii válddát dan mii ii gula dutnje, ja
láddjet dan maid it leat gilván. "  Isit vástidii sutnje: " Mun
dubmen du iežat sániid mielde, don heajos bálvaleaddji! Don dihtet
ahte mun lean garra olmmái, gii válddán dan mii ii gula munnje, ja
láddjen dan maid in leat gilván. Manne dalle it bidjan mu ruđa
ruhtalonejeaddji háldui, vai livččen ožžon dan ruovttoluotta
reanttuiguin go máhccen ? "  Ja son dajai sidjiide guđet čužžo das
: " Váldet sus ruđa eret ja addet dan sutnje geas leat logi! "  Sii
dadje: " Hearrá, sus han leat logi ruđa. "  " Nu leat, muhto mun
dajan: Juohkehažžii geas lea, sutnje addojuvvo, ja sus geas ii
leat, váldojuvvo velá dat ge eret mii sus lea. Muhto buktet deike mu
vašálaččaid geat eai dáhtton mu gonagassan, ja goddet daid mu
čalmmiid ovddas. " Jesus boahtá Jerusalemii Go son lei cealkán dán,
de vulggii fas bajás Jerusalemii. Ja go lahkanišgođii Betfagii ja
Betaniai, dan várrái mii gohčoduvvo Oljovárrin, de vuolggahii
guoktása máhttájeddjiinis ja celkkii: " Manni gillái mii lea dás
ovdalis! Go dohko boahtibeahtti, de gávdnabeahtti čadnojuvvon
ásenvárssá man alde ii oktage olmmoš goassege leat čohkkán. Čoavdi
dan ja bukti deike! Ja jos oktage jearaš dudnos: Manne dien
čoavdibeahtti ? de vástideahkki: Hearrá dárbbaša dan. "  Soai
vulggiiga, ja gávnnaiga buot nu mo son lei cealkán. Go leigga
čoavdimin várssá, de dan eaiggádat jerre: " Manne doai
čoavdibeahtti várssá ? "  Soai vástideigga: " Hearrá dárbbaša dan
. "  Soai láidiiga várssá Jesusa lusa, lebbiiga biktasiiddiska dan
ala ja čohkánahtiiga su dan ala. Ja go son bođii riide, de olbmot
lebbo biktasiiddiset geainnu ala. Son lei mannamin vuolás Oljováris
ja lahkanišgođii juo gávpogii. Dalle olles máhttájeaddjijoavku
rámidišgođii ja máidnugođii Ipmila alla jienain buot fámolaš
daguid dihtii maid sii ledje oaidnán. Sii čurvo: "
Buressivdniduvvon lehkos son, gonagas, guhte boahtá Hearrá nammii!
Ráfi almmis ja gudni allagasas! "  Muhtumat farisealaččain geat
ledje olbmuid gaskkas, dadje sutnje: " Oahpaheaddji, šikko eret
máhttájeddjiidat! "  Muhto son vástidii: " Mun cealkkán didjiide:
Jos sii jávohuvašedje, de geađggit čuorvugoađášedje. " Jesus
čierru Jerusalema dihtii Go son bođii lagabuidda ja oinnii gávpoga,
de čierrugođii dan dihtii ja celkkii: " Jos don ge áddešit odne
mii buktá dutnje ráfi! Muhto dat lea dál čihkkojuvvon du čalmmiid
ovddas. Beaivvit bohtet go du vašálaččat dahket čoma du birra,
birastahttet du ja bahkkejit du ala juohke guovllus. Sii časket du
eatnamii oktan du ássiiguin, ii ge dus báze geađgi geađggi ala,
danne go it dovdan oahppaladdanáiggát. " Jesus buhtista tempela Jesus
manai tempelšilljui ja ádjigođii eret sin geat ledje gávppašeamen
das. Son celkkii sidjiide: " Lea čállojuvvon: Mu viessu lea
rohkadallanviessu. Muhto dii lehpet dahkan dan rievvárbiedjun. "
Son oahpahii beaivválaččat tempelis. Bajitbáhpat ja
čálaoahppavaččat ja álbmoga oaivámuččat bivde goddit su, muhto
eai diehtán mo dahkat dan, dasgo buot olbmot hálidedje guldalit su
. Gažaldat Jesusa fámu birra Muhtun beaivvi go son lei oahpaheamen
olbmuid tempelšiljus ja sárdnideamen evangeliuma, de bajitbáhpat ja
čálaoahppavaččat bohte su lusa oktan vuorrasiiguin ja jerre: "
Muital midjiide: Gean fámuin dagat don dáid ? Gii lea addán dutnje
dakkár fámu ? "  Muhto Jesus vástidii sidjiide: " Mus lea maiddái
gažaldat didjiide. Muitalehket munnje: Johanasa gásta, bođii go
dat almmis vai olbmuin ? "  Sii árvaladde gaskaneaset ja dadje: " Jos
mii vástidit: Almmis, de son jearrá: Manne dalle ehpet oskon sutnje
? Muhto jos mii dadjat: Olbmuin, de fas olbmot geađgádit min, go
sii han oskot nannosit ahte Johanas lei profehta. "  Danne sii
vástidedje ahte eai dieđe gos dat leaččai boahtán. De Jesus
celkkii sidjiide: De in mun ge cealkke didjiide gean fámuin mun dagan
dáid daguid. " Veardádus bahás viidnegárdebargiid birra Dasto son
muitalii dán veardádusa olbmuide: " Olmmái gilvvii viidnegárddi ja
láigohii dan viidnegárdebargiide, ja ieš vulggii olgoriikii guhkes
áigái. Go áigi dievai, de son vuolggahii muhtun bálvaleaddji
viidnegárdebargiid lusa vai sii attášedje sutnje oasi viidnegárddi
šattuin. Muhto viidnegárdebargit cábme su ja luite su mannat ruoktot
guoros gieđaid. Eaiggát vuolggahii nuppi bálvaleaddji, muhto su ge
cábme ja bilkidedje ja luite mannat ruoktot guoros gieđaid. Son
vuolggahii goalmmáda vel, ja su sii roasmmuhuhtte velá garraseabbot
ja bálkestedje olggos. De viidnegárdeeaiggát jurddašii: Maid mun
dál dagan ? Mun vuolggahan iežan ráhkis bártni. Almma su gal atnet
árvvus. Muhto go viidnegárdebargit oidne bártni, de ráđđádalle
gaskaneaset ja dadje: Diet lea árbbolaš! Goddot su, de mii
oažžut su árbbi. Ja sii bálkestedje su olggos viidnegárddis ja
cábme su jámas. Maid dál viidnegárdeisit dahká singuin ? Son boahtá
ja duššada viidnegárdebargiid ja addá viidnegárddi earáide. " Go
olbmot gulle dan, de dadje: " Dat ii oaččo dáhpáhuvvat! "  Muhto
son geahčai sidjiide ja celkkii: " Maid dasto mearkkaša dát mii lea
čállojuvvon: Dat geađgi man huksejeaddjit hilgo, lea šaddan
váldočiehkageađgin. Juohkehaš guhte gahččá dán geađggi ala,
roasmmuhuvvá, ja dat gean ala geađgi gahččá, cuovkana. "
Čálaoahppavaččat ja bajitbáhpat vigge váldit su gitta dakkaviđe,
muhto sii balle olbmuin. Sii áddejedje ahte son muitalii dán
veardádusa sin birra. Gažaldat vearu birra Sii atne su čalmmis ja
vuolggahedje muhtumiid sovččadit su. Sii galge dahkaluddat
vanhurskkisin ja geahččalit giellat su iežas sániide, vai besset
luohpat su eananhearrái ja eiseválddiide. Sii jerre sus: "
Oahpaheaddji, mii diehtit ahte don sártnut ja oahpahat riekta: Don
it geahča olbmo hámi beallái, muhto oahpahat Ipmila geainnu
duohtavuođa mielde. Muital midjiide: Lea go riekta máksit vearu
keaisárii vai ii ? "  Muhto son árvidii sin bahás jurdagiid ja celkkii
sidjiide: " Čájehehket munnje denara! Gean govva ja gean namma lea
dás ? "  Sii vástidedje: " Keaisára. "  De son celkkii sidjiide: "
De addet keaisárii dan mii keaisárii gullá, ja Ipmilii dan mii
Ipmilii gullá. "  Sii eai veadján giellat su iežas sániide olbmuid
gullut; sii ovddošedje su vástádusa ja jávohuvve. Gažaldat jábmiid
bajásčuožžileami birra Jesusa lusa bohte muhtun saddukealaččat,
sii guđet biehttalit bajásčuožžileami. Sii bidje gažaldaga su
ovdii: " Oahpaheaddji, Movsses lea čállán midjiide ahte jos olbmás
lea náitalan viellja guhte jápmá mánáheapmin, de son galgá náitalit
leaskkain ja addit vielljasis náli. Ledje čieža vieljaža
. Vuosttaš válddii alccesis áhká, muhto jámii mánáheapmin. Nubbi
náitalii leaskkain, de goalmmát, ja nu buot čiežas, muhto buohkat
jápme mánáheapmin. Loahpas jámii nisu ge. Gean áhká son lea
bajásčuožžileamis ? Buot čiežas han leat leamaš náitalan suinna
. "  Jesus vástidii sidjiide: " Dán máilmmi mánát náitalit ja
náitojit. Muhto sii geat adnojit dohkálažžan oažžut oasi
boahttevaš máilmmis ja bajásčuožžilit jábmiid luhtte, sii eai
náital eai ge náitojuvvo. Sii han eai sáhte šat jápmit; sii leat
eŋgeliid láhkásaččat ja Ipmila mánát, danne go sii leat
bajásčuoččáldahttojuvvon jábmiid luhtte. Ja dan, ahte jábmit
bajásčuoččáldahttojuvvot, lea Movsses ge čájehan muitalusas
bastilislánjá birra, go son gohčoda Hearrá Abrahama Ipmilin ja
Issáha Ipmilin ja Jáhkoba Ipmilin. Son ii leat jábmiid Ipmil, muhto
ealli olbmuid Ipmil, dasgo sutnje leat buohkat eallimin. De muhtumat
čálaoahppavaččain dadje: " Oahpaheaddji, don leat vástidan bures
. "  Dasgo ii oktage duostan šat jearrat sus eanet gažaldagaid. Gii
Messias lea Jesus jearai sis: " Mo sáhttá dadjat ahte Messias lea
Dávveda bárdni ? Dávvet han ieš cealká Sálmmaid girjjis: Hearrá
celkkii mu hearrái: Čohkán mu olgeš gieđa beallái dassážii go mun
bijan du vašálaččaid du julggiid vuložin. Dávvet nappo gohčoda
Messiasa hearrán; mo son de sáhttá leat Dávveda bárdni ? Várrehus
čálaoahppavaččaid vuostái Buot olbmuid gullut son celkkii
máhttájeddjiidasas: " Váruhehket čálaoahppavaččain! Sii áinnas
váccašit guhkes biktasiiguin ja hálidit ahte olbmot buorástahttet sin
márkanšiljuin; sii dáhttot čohkkát synagogaid buoremus sajiin ja
boaššumusas go leat guossis. Sii háhpohallet leaskkaid dáluid ja
lohket guhkes rohkosiid dušše oidnon dihtii. Muhto sii ožžot
dađe garraset duomu. " Geafes leaskka attáldat Son geahčastii bajás
ja oinnii riggáid guđet bidje attáldagaideaset tempelbumbái. De
fuobmái geafes leaskka gii bijai guokte smávvaruđaža, ja son
celkkii: " Duođaid, mun cealkkán didjiide: Dát geafes leaska lea
addán eanet go buot earát. Dasgo sii buohkat bidje attáldagaid bumbái
valljivuođasteaset, muhto son attii geafivuođastis buot dan mii sus
lei mas eallit. " Maŋimuš áiggiid mearkkat ja Jesusa máhccan Go
muhtumat sárdno tempela birra, man čábbát dat lei čiŋahuvvon
čáppa geđggiiguin ja tempelattáldagaiguin, de Jesus celkkii: "
Boahtá beaivi go ii báze geađgi geađggi ala das maid dii
oaidnibehtet, muhto visot gaikkoduvvo. "  Sii jerre sus: "
Oahpaheaddji, goas dát dáhpáhuvvá, ja mii lea mearkan dasa ? "  Son
vástidii: Váruhehket amadet čádjidahttojuvvot! Dasgo olusat bohtet
mu nammii ja dadjet: " Mun dat lean ", ja: " Áigi lea lahka "
. Muhto allet čuovo sin! Ja go dii gullabehtet sođiid ja stuimmiid
birra, de allet ballá! Dasgo dát ferte vuos dáhpáhuvvat, muhto ii
dat mearkkaš ahte loahppa boahtá dakkaviđe. Ja son jotkkii: Álbmot
čuožžila álbmoga vuostái ja riika riikka vuostái; šaddet garra
eanandoarggástusat ja ollu báikkiin nealgi ja rohttudávddat, ja
issoras dáhpáhusat šaddet ja stuora mearkkat almmustuvvet almmis
. Muhto ovdal go buot dát dáhpáhuvvá, sii doarrádallet din ja váldet
din gitta, addet din synagogaid duopmostuoluide ja bálkestit din
giddagassii; dii dolvojuvvobehtet gonagasaid ja eananhearráid ovdii
mu nama dihtii. Dalle beassabehtet duođaštit sin ovddas. Muitet
ahte dii ehpet dárbbaš ovddalgihtii jurddašit mo bealuštehpet
iežadet. Dasgo mun attán didjiide sániid ja viisodaga man vuostái ii
oktage din vuostálastiin sáhte ceavzit dahje cealkit. Muhto vánhemat
, vieljat, fuolkkit ja ustibat behttet din, ja muhtumat dis
gottáhallet. Buohkat vašuhit din mu nama dihtii, muhto dis ii
gahča vuoktačalbmi ge oaivvis. Jos bissubehtet nanusin, de
vuoitibehtet eallima. Go dii oaidnibehtet ahte soahteveagat
birastahttet Jerusalema, de dihtet ahte gávpot fargga duššaduvvo
. Dalle fertejit sii geat leat Judeas, báhtarit váriide; sii geat
leat gávpogis, fertejit doapmalit eret, ja sii geat leat olggobealde
gávpoga, eai galgga mannat dan sisa. Dasgo ráŋggáštusa áigi lea
boahtán, go buot ollašuvvá mii lea čállojuvvon. Vuoi áhpehemiid ja
njamaheddjiid daid beivviid! Dasgo eatnama alde šaddá stuora heahti
; moarriduopmu deaivá dán álbmoga. Sii gahččet miehki ávjju ovddas
ja dolvojuvvojit fáŋgan buot olmmoščearddaid gaskii. Ja báhkinat
dulbmet Jerusalema dassážii go sin áigi dievvá. Mearkkat oidnojit
beaivvážis ja mánus ja násttiin, ja eatnama alde álbmogat
ballagohtet sakka dorvvuhisvuođas go áhpi ja bárut máraidišgohtet
. Olbmot vuoimmehuvvet balus dan botta go sii vurdet dan mii boahtá
máilmmi badjel. Dasgo almmi viidodaga fámut lihkahuvvojit. Dalle sii
oidnet Olbmobártni boahtimin balvvas fámuin ja stuora hearvásvuođain
. Muhto go buot dát dáhpáhuvvagohtet, de gehččet bajás ja
bajidehket oivviideattet, dasgo dalle din bestojupmi lahkanišgoahtá
. Veardádus fiikkonmuora birra Son muitalii sidjiide veardádusa:
Gehččet fiikkonmuora ja buot eará muoraid! Go oaidnibehtet daid
runiidišgoahtimin, de árvidehpet ahte lea geassumin. Nu
diehtibehtet maiddái dii, go oaidnibehtet dán dáhpáhuvvamin, ahte
Ipmila riika lea lahka. Duođaid, mun cealkkán didjiide: Dát buolva
ii noga ovdal go buot dát dáhpáhuvvet. Albmi ja eanan duššet,
muhto mu sánit eai goassege dušša. Gohcet ja rohkadallet!
Váruhehket, amaset borešvuohta ja jugešvuohta dahje eallima váivvit
losiidahttit váimmuideattet, nu ahte dat beaivi boahtá fáhkka din
badjelii dego giella. Dasgo dat boahtá buohkaid badjelii geat ásset
miehtá eatnama. Gohcet ja rohkadallet álelassii vai oččošeiddet
fámu vealtat buot dain dáhpáhusain mat bohtet, ja bisošeiddet
Olbmobártni ovddas. Juohke beaivvi Jesus lei tempelis oahpaheamen
álbmoga, muhto eahkedis manai dan alážii mii gohčoduvvo Oljovárrin
ja idjadii doppe. Árrat iđedis ollu olbmot bohte tempelšilljui
guldalit su. Lihtodeapmi Jesusa vuostái ja Judasa beahttu Dál
lahkanišgohte suvrrokeahtes láibbiid basit, mat gohčoduvvojit
beassážin. Bajitbáhpat ja čálaoahppavaččat bivdigohte heakka
Jesusis, dasgo sii balle olbmuin. Dalle Sáhtán manai Judasa sisa,
su geas lei Iskariot lassinamman. Son lei okta dan
guoktenuppelohkásis. Judas manai ja lihtodii bajitbáhpaiguin ja
tempelfávtta offisearaiguin mo son sáhtášii beahttit Jesusa sidjiide
. Sii illosedje ja lohpidedje sutnje ruđaid. Judas mieđai dasa, ja
dan rájes son ohcagođii liibba beahttit Jesusa olbmuid dieđekeahttá
. Beassášmállásat ráhkaduvvojit De bođii suvrrokeahtes láibbiid
beaivi go beassášláppis galggai njuvvojuvvot. Jesus vuolggahii
Biehtára ja Johanasa ja celkkii: " Manni ráhkadit midjiide
beassášmállásiid, vai mii beassat borrat. "  Soai jearaiga sus: "
Gosa don dáhtut munno ráhkadit daid ? "  Son vástidii: " Go
boahtibeahtti gávpogii, de boahtá dudno ovddal olmmái gii lea
guoddimin čáhcelihti. Čuovvu su dan vissui gosa son manná sisa, ja
daddji dáluisidii: Oahpaheaddji jearrá dus: Gos lea latnja gos mun
beasan borrat beassášmállásiid máhttájeddjiidanguin ? De son čájeha
dudnuide stuora lanja badjegearddis mii lea gárvvistuvvon
. Ráhkadeahkki mállásiid dohko. "  Soai vulggiiga ja gávnnaiga buot
nu mo son lei cealkán, ja soai ráhkadeigga beassášmállásiid. Bassi
eahkedismállásat ásahuvvojit Go áigi dievai, de Jesus manai beavdái
apoastaliiguin. Ja son celkkii sidjiide: " Mun lean váimmustan
hálidan borrat dáid beassášmállásiid dinguin ovdal go gillán. Dasgo
mun cealkkán didjiide: In ollenge šat bora daid ovdal go dat leat
ollašuvvan Ipmila riikkas. "  Son válddii geara, rohkadalai
giittusrohkosa ja celkkii: " Váldet dán ja juogadehket gaskaneattet
. Dasgo mun cealkkán didjiide ahte dás duohko mun in juga šat
viidnemuora šattus ovdal go Ipmila riika boahtá. "  Son válddii
láibbi, giittii Ipmila ja doadjalii dan, attii sidjiide ja celkkii:
" Dát lea mu rumaš, mii addojuvvo din ovddas. Dahket dán vai
atnibehtet mu muittus. "  Seammá láhkái son válddii geara ge
mállásiid maŋŋil ja celkkii: " Dát gearra lea ođđa lihttu mu
varas, mii golggahuvvo din ovddas. Muhto geahča, son gii beahttá
mu, sus lea giehta beavddi alde muinna oktanaga. Dasgo Olbmobárdni
manná dan geainnu mielde mii lea mearriduvvon; muhto vuoi dan olbmo
gii beahttá su! "  Dalle sii árvališgohte gaskaneaset guhtemuš sis
leažžá dat gii áigu dahkat dan. Earrosánit dan guoktenuppelohkásii
Sin gaskii šattai maiddái riidu guhtemuš sis adnojuvvui stuorimussan
. Dalle son celkkii sidjiide: " Gonagasat ráđđejit álbmogiiddiset,
ja sii geain lea váldi, gohčoduvvojit buorredahkkin. Muhto din
gaskkas lea eará láhkái. Dat guhte lea stuorimus din gaskkas, lehkos
dego nuoramus, ja dat guhte lea alimus, lehkos dego bálvaleaddji
. Dasgo goabbá lea stuorit, son gii čohkká beavddis vai son gii
bálvala ? Ii go leat son gii čohkká beavddis ? Muhto mun lean din
gaskkas dego bálvaleaddji. Dii lehpet dat guđet lehpet bisson
oskkáldassan mu luhtte miehtá mu geahččalusaid áiggi. Áhččán lea
addán munnje fámu ráđđet álbmogis, ja dál mun attán didjiide seammá
fámu, vai dii mu riikkas beasašeiddet juhkat ja borrat mu beavddis
ja čohkkát truvnnuid alde ja dubmet Israela guoktenuppelohkái
čeardda. Simmon, Simmon! Sáhtán lea gáibidan beassat seavlut din
dego nisojáffuid. Muhto mun rohkadallen du ovddas ahte du osku ii
beahtáše. Ja go don fas jorgalat, de nanne vieljaidat. "  Biehtár
vástidii: " Hearrá, duinna mun lean gárvvis mannat sihke giddagassii
ja jápmimii. "  Muhto Jesus celkkii: " Mun cealkkán dutnje, Biehtár
: Ovdal go vuoncávaris biškkáda dán ija, don leat biehttalan golmma
geardde dovdamis mu. "  Dasto son jearai máhttájeddjiinis: " Go mun
vuolggahin din burssa, lávkka ja gápmagiid haga, váillui go dis
dalle mihkkege ? " Sii vástidedje: " Ii mihkkege. "  Dalle son
celkkii: " Muhto dál ferte son geas lea bursa, váldit dan mielde,
nu son ge geas lea lávka; ja geas ii leat miehkki, son vuvdos
gávttis ja ostos miehki. Dasgo mun cealkkán didjiide ahte dát sátni
mii lea čállojuvvon, ferte ollašuvvat mu ala: Son lohkkojuvvui
vearredahkkiid searvái. Dasgo dat mii lea mearriduvvon mu birra,
dáhpáhuvvá dál. "  Máhttájeaddjit dadje: " Hearrá, gea, dá leat
guokte miehki. " Son vástidii: " Dál lea doarvi! " Getsemanes Dasto
Jesus manai olggos gávpogis ja vulggii Oljovári guvlui, nugo lávii,
ja máhttájeaddjit čuvvo su. Go son bođii dohko, de celkkii
sidjiide: " Rohkadallet amadet šaddat geahččalussii! "  Ieš son
geassádii eret sis birrasii geađgebálkestaga duohkái, luoitádii
čippiidis ala ja rohkadalai: " Áhčážan, jos dáhtut, de váldde
mus eret dán geara! Allos dattege šatta mu dáhttu, muhto du. "
Dalle almmi eŋgel almmustuvai sutnje ja áhpásmahtii su. Ja
jápminbalus son rohkadalai vel áŋgireabbot, ja su bivastat šattai
dego varra mii goaikkui vuolás eatnamii. Go son čuožžilii
rohkadallamis ja bođii fas máhttájeddjiid lusa, de gávnnai sin
oađđimin, dasgo sii ledje morrašis. Son celkkii sidjiide: "
Manne oađđibehtet ? Čuožžilehket ja rohkadallet amadet šaddat
geahččalussii! " Jesus váldojuvvo gitta Go son lei ain sárdnumin,
de stuora olmmošjoavku bođii. Sin oahpisteaddji lei Judas, okta
dan guoktenuppelohkásis. Son bođii Jesusa lusa cummistit su. Dalle
Jesus celkkii: " Judas, beahtát go Olbmobártni cummáin ? "  Go sii
geat ledje Jesusiin, áddejedje mii dál dáhpáhuvvá, de jerre: "
Hearrá, dohppet go mii miehki ? "  Ja okta sis čuolastii
bajimušbáhpa bálvaleaddji ja čuohpai sus eret olgeš bealji. Muhto
Jesus celkkii: " Allet daga nie! " Ja son guoskkahii bálvaleaddji
bealji ja buoridii su. Dasto Jesus celkkii bajitbáhpaide ja
tempelfávttaid offisearaide ja vuorrasiidda geat ledje boahtán váldit
su gitta: " Dii lehpet vuolgán mihkiiguin ja soppiiguin, dego
livččen rievvár. Beaivválaččat ledjen dinguin tempelšiljus,
ehpet ge dii váldán mu gitta. Muhto dál lea din diibmu, ja dál lea
seavdnjadas ráđđemin. "  Biehtár biehttala Jesusa Sii válde su
gitta ja dolvo su bajimušbáhpa vissui. Biehtár čuovui guhkkin
maŋábealde. Gasku šilju sii ledje cahkkehan dola ja čohkánan dan
birra, ja Biehtár čohkkái sin gaskkas. Muhtun biigá oinnii su
čohkkámin das dollabáitagis, ja son gávkkai Biehtárii ja dajai: "
Dát olmmái lei maiddái su fárus. "  Muhto Biehtár biehttalii ja dajai
: " Mun in dovdda su! "  Veahá maŋŋelaš lei nubbi gii áiccai su ja
dajai: " Don leat maiddái okta sis. " Muhto Biehtár vástidii: " In
leat ". Muhto diimmu maŋŋelis lei nubbi vel gii nannii: " Duođaid
, dát olmmái lei maiddái suinna! Son han lea galilealaš. "  Muhto
Biehtár vástidii: " Mun in ádde maid don hálat. " Ja dakkaviđe, go
son lei ain sárdnumin, vuoncávaris biškkádii. Dalle Hearrá
jorggihii ja geahčai Biehtárii, ja Biehtár muitái maid Hearrá lei
cealkán sutnje: " Ovdal go vuoncávaris biškkáda dán ija, don
biehttalat mu golbmii. "  Ja son manai olggos ja čierui bahčagit
. Jesus Alla Ráđi ovddas Olbmát geat fáktejedje Jesusa, bilkidedje
ja cábme su; sii gokče su ámadaju ja dadje: " Einnos dal! Gii
cápmii du ? "  Máŋgga eará láhkái ge sii hiddjidedje su. Go beaivi
bođii, de čoahkkanedje álbmoga vuorrasat, sihke bajitbáhpat ja
čálaoahppavaččat, ja sii bukte Jesusa sin ráđđečoahkkima ovdii
. Sii dadje: " Jos don leaččat Messias, de cealkke dan. " Muhto
son vástidii: " Jos vel cealkkášin ge, de ehpet goittot oskkoše,
ja jos jearašin dis, de ehpet vástidivčče. Muhto dán rájes
Olbmobárdni čohkká buotveagalaš Ipmila olgeš gieđa bealde. "
Dalle buohkat jerre: " De leat don nappo Ipmila Bárdni ? " Son
vástidii sidjiide: " Dii dadjabehtet ieža ahte mun lean dat. "  Sii
dadje: " Dárbbašit go mii eanet duođaštusaid ? Mii han leat ieža
gullan dan su iežas njálmmis. " Jesus Pilatusa ovddas Oppa čoahkkin
čuožžilii, ja sii dolvo su Pilatusa ovdii. Doppe sii
sivahallagohte su ja dadje: " Mii leat gávnnahan ahte dát olmmái
fille min álbmoga. Son cealká ahte mii eat galgga máksit vearu
keaisárii, ja navdá iežas Messiasin, nappo gonagassan. "  Pilatus
jearai sus: " Leat go don juvddálaččaid gonagas ? " Jesus vástidii
: " Ieš han don dadjet dan. "  Pilatus dajai bajitbáhpaide ja
olmmošjovkui: " Mun in gávnna dán olbmá sivalažžan masage. "  Sii
cealkigohte vel garraseabbot: " Son moivašuhttá álbmoga oahpuinis
miehtá Judea, Galilea rájes gitta deike. "  Go Pilatus gulai dan,
de son jearai lea go olmmái galilealaš, ja go oaččui diehtit ahte
son gulai Herodesa válddi vuollái, de son bijai Jesusa su lusa,
dasgo Herodes ge lei Jerusalemis daid beivviid. Jesus Herodesa ovddas
Herodes illosii sakka go oinnii Jesusa, dasgo son lei gullan su birra
ja lei guhká hálidan oaidnalit suinna. Dál son doaivvui beassat
oaidnit Jesusa dahkamin mearkka. Son jearahii su ollu, muhto Jesus
ii vástidan sáni ge. Bajitbáhpat ja čálaoahppavaččat ledje maid
das ja váidaledje Jesusa garrasit. Herodes ja su soalddáhat
hiddjidedje ja bilkidedje su, bidje čáppa biktasa su birra ja
vuolggahedje su fas Pilatusa lusa. Dan beaivvi Herodes ja Pilatus
soabadeigga, ovdal soai vašuheigga goappat guoimmiska. Pilatus
cealká duomu Pilatus gohčui čoahkkái bajitbáhpaid, ráđđelahtuid
ja olbmuid ja celkkii sidjiide: " Dii lehpet buktán dán olbmá mu
ovdii váidalettiin ahte son fille álbmoga. Dál mun lean dutkan su din
gullut, in ge gávnnat ahte son livččii sivalaš masage mas dii
sivahehpet su. Ii Herodes ge dahkan dan, dasgo son lea vuolggahan su
min lusa fas. Ii son nappo leat dahkan maidege mas ánssášivččii
jápminduomu. Mun áiggun dan dihtii spihččehit su ja de luoitit su
luovus. "  Basiid áiggi son fertii luoitit sidjiide luovus muhtun
fáŋgga. Muhto olles olmmošjoavku čuorvvui: " Doalvvo su eret!
Luoitte Barabbasa luovus! "  Barabbas lei olmmái guhte lei giddagasas
stuimmiid ja olmmošgoddima dihtii. Pilatus sárdnugođii fas sidjiide
, dasgo son hálidii áinnas luoitit Jesusa. Muhto sii čurvo sutnje:
" Russiinávle! Russiinávle su! "  Pilatus celkkii sidjiide
goalmmádassii: " Maid baháid ba son lea dahkan ? In mun leat
gávnnahan su áššálažžan masage mas ánssášivččii jápmima. Mun
spihččehan su, ja de luoittán su luovus. "  Muhto sii nággejedje
ain ja gáibidedje alla čuorvasiiguin ahte son galggai
russiinávlejuvvot. Ja sin čuorvasat vuite. Pilatus dalle mearridii
ahte galggai šaddat nugo sii gáibidedje. Son luittii luovus dan gean
sii dáhtto, son gii lei giddagasas stuimmiid ja olmmošgoddima dihtii
. Muhto Jesusa son attii sin háldui. Jesus russiinávlejuvvo Go sii
ledje doalvumin Jesusa eret, de dohppejedje muhtun kyrenelačča gean
namma lei Simmon. Son lei aiddo boahtimin meahcis, ja sii bággejedje
su guoddit ruossa Jesusa maŋis. Stuora olmmošjoavku čuovui mielde
; sin gaskkas ledje maiddái ollu nissonat geat fuiko ja čirro su
dihtii. Muhto Jesus jorggihii sin guvlui ja celkkii: " Jerusalema
nieiddat! Allet čiero mu dihtii, muhto čirrot iežadet ja
mánáideattet dihtii. Dasgo beaivvit bohtet goas olbmot dadjet:
Lihkolaččat leat mánáheamit, dat nissonat geat eai riegádahte, ja
dat čiččit mat eai njamat! Dalle sii cealkigohtet váriide:
Gahččet min ala! ja dieváide: Čihket min! Dasgo jos sii nu
dahket ruonas muorain, mo dalle geavvá ástan muorain ? "  Guovttis
earát ge, guokte vearredahkki, dolvojuvvuiga suinna oktanaga
heakkahuhttojuvvot. Ja go sii bohte dan báikái mii gohčoduvvo
Oaivegállun, de sii russiinávlejedje sihke su ja vearredahkkiid,
nuppi su olgeš ja nuppi fas su gurut beallái. Muhto Jesus celkkii:
" Áhčážan, atte sidjiide ándagassii, dasgo sii eai dieđe maid sii
dahket. " Sii vuorbádalle su biktasiid alde ja juogadedje daid
gaskaneaset. Olbmot čužžo ja gehčče, muhto ráđđehearrát
hiddjidedje su ja dadje: " Earáid son gal lea beastán, bestos dal
iežas gis, jos leažžá Messias, gean Ipmil lea válljen. "
Soalddáhat ge bilkidedje su; sii geigejedje sutnje ettetviinni ja
dadje: " Jos don leaččat juvddálaččaid gonagas, de beastte
iežat! "  Su bajábeallái ledje čállojuvvon sánit: " Dát lea
juvddálaččaid gonagas. " Guokte rievvára Nubbi vearredahkkiin gii
heaŋgái das, bilkidii su ja dajai: " It go don leat Messias ?
Beastte dalle iežat ja munno! "  Muhto nubbi cuiggodii su ja dajai:
" It go don bala Ipmilis, don guhte leat seammá duomu vuolde ? Moai
gal ánssášetne dán duomu, dasgo moai ožžo ráŋggáštusa daguideame
mielde. Muhto dát olmmái ii leat dahkan baháid. "  Ja son dajai: "
Jesus, muitte mu go boađát riikasat! "  Jesus vástidii: " Duođaid
, mun cealkkán dutnje: Odne juo don leat muinna Paradiásis. " Jesus
jápmá Lei juo guđat diibmu, ja dalle bođii seavdnjadas miehtá
eatnama gitta ovccát diimmu rádjái, go beaivváš lei sevnnjodahtton
. De tempela ovdaloavdda gaikánii guovdat. Ja Jesus čuorvvui alla
jienain: " Áhččán, du gieđaide mun bijan vuoigŋan! " Go son lei
cealkán dan, de attii vuoiŋŋas. Muhto go offiseara oinnii dan mii
dáhpáhuvai, de son máinnui Ipmila ja dajai: " Dát olmmoš lei
duođaid vanhurskkis! "  Ja buohkat geat ledje čoagganan geahččat
, čorbme rattiset go oidne dan mii dáhpáhuvai ja vulge ruoktot. Buot
Jesusa ustibat čužžo guhkkelis ja oidne visot. Sin searvvis ledje
dat nissonat ge geat ledje čuvvon su Galilea rájes. Jesus hávdáduvvo
Lei muhtun ráđđehearrá gean namma lei Jovsset: Son lei buorre ja
vanhurskkis olmmái, ii ge lean mieđihan dasa maid earát ledje
mearridan ja dahkan. Son bođii Arimateas, muhtun Judea gávpogis,
ja lei okta sis gii lei vuordimin Ipmila riikka boahtima. Son manai
Pilatusa lusa ja siđai Jesusa rupmaša. Ja son válddii dan vuolás
ruossas, giesai dan liinni sisa ja bijai su hávdái mii lei
čullojuvvon báktái ja masa ii oktage lean velá biddjojuvvon. Lei
ráhkkananbeaivi, ja sábbát lei lahka. Nissonat geat ledje boahtán
Galileas searválagaid Jesusiin, čuvvo maŋis ja oidne hávddi ja mo
su rumaš biddjojuvvui dohko. Maŋŋil sii máhcce gávpogii ja
gárvvistedje njálggahájat oljjuid ja vuoidasiid. Sábbáhin sii
vuoiŋŋastedje, lága mielde. Jesusa bajásčuožžileapmi
Iđitguovssu áiggi vahku vuosttaš beaivvi bohte nissonat su hávddi
lusa njálggahájat vuoidasiiguin maid sii ledje ráhkadan. Dalle sii
oidne ahte geađgi lei fierahuvvon eret hávddi ovddas, ja sii manne
sisa, eai ge gávdnan Hearrá Jesusa rupmaša. Eai sii diehtán maid
galge jáhkkit, muhto fáhkka ledje sin luhtte guokte olbmá šerres
biktasiiguin. Nissonat ballagohte ja gopmirdedje, ámadadju eatnama
vuostái. Muhto dat guovttis celkkiiga sidjiide: " Manne dii jábmiid
gaskkas ohcabehtet su guhte lea eallimin ? Ii son leat dás, son lea
bajásčuoččáldahttojuvvon. Muitet maid son sártnui didjiide go ain
lei Galileas: Olbmobárdni galgá addojuvvot suttolaš olbmuid
gieđaide ja russiinávlejuvvot ja bajásčuožžilit goalmmát beaivvi
. "  De sii muitájedje Jesusa sániid. Ja sii máhcce hávddi luhtte ja
muitaledje buot dán dan oktanuppelohkái apoastalii ja buot earáide
. Dat nissonat ledje Márjá Magdalena, Johánná ja Márjá, Jáhkoba
eadni oktan eará nissoniiguin geat muitaledje dán apoastaliidda. Sii
atne dáid sániid joavdelas sáhkan, eai ge luohttán sidjiide. Muhto
Biehtár manai olggos ja viegai hávddi lusa, ja go son njahkalii dan
sisa, de ii oaidnán eará go liikaliinniid mat ledje čoahkis. Son
manai ruoktot, ja imaštalai dan mii lei dáhpáhuvvan. Manadettiin
Emmausii Seammá beaivvi ledje guovttis sis mannamin Emmaus-nammasaš
gillái, guhttalogi stadia Jerusalemis eret, ja soai sártnodeigga
buot dan birra mii lei dáhpáhuvvan. Go soai leigga ain sártnodeamen
ja árvaladdamin dán birra, de Jesus bođii ieš ja váccii sudnuin
. Muhto soai eaba dovdán su, dasgo sudno čalmmit ledje dego
dahppojuvvon. Son jearai sudnos: " Man birra doai nu
háleštallabeahtti ? " Soai orusteigga ja geahčaiga morašlaččat
bajás, ja nubbi, gean namma lei Kleopas, vástidii: " Leat go son
don áidna vieris Jerusalemis gii it dieđe mii doppe lea dáhpáhuvvan
dáid beivviid ? "  Son jearai: " Na mii lea dáhpáhuvvan ? " Soai
vástideigga: " Dát mii dáhpáhuvai nasaretlažžii Jesusii. Son lei
profehta, daguin ja sániin fámolaš Ipmila ja oppa álbmoga ovddas
. Muhto min bajitbáhpat ja oaivámuččat adde su dubmejuvvot jápmimii
ja russiinávlejupmái. Mii goittotge doaivvuimet ahte son livččii
Israela lonisteaddji! Muhto dál leat juo vássán golbma beaivvi dan
rájes go dát dáhpáhuvai, ja dál soames nissonat geat gullet min
searvái, leat suorggahan min. Sii manne hávddi lusa odne árrat
iđedis, muhto eai gávdnan su rupmaša. Sii bohte ruovttoluotta ja
dadje ahte sii ledje oainnáhusas oaidnán eŋgeliid geat celke ahte son
eallá. Dalle soapmásat mis manne hávddi lusa ja gávdne dan nu mo
nissonat ledje dadjan, muhto Jesusa gal eai oaidnán. "  De son
celkkii sudnuide: " Man jallat dii lehpet, ja nu hiljánat oskut buot
daid maid profehtat leat cealkán! Ii go Messias ferten gillát buot
dáid ja mannat hearvásvuohtasis ? "  Ja son čilgegođii sudnuide dan
mii čuožžu su birra buot čállagiin, gitta Movssesa rájes ja buot
profehtain. Sii lahkanišgohte dál dan gillái gosa ledje mannamin,
ja son dahkaluttai dego livččii mannamin guhkkeliidda. Muhto soai
sártnuheigga su sakka: " Oro munno luhtte! Dasgo lea juo
eahketbeallái, ja beaivi lea vássimin. " Dalle son manai sudnuin
sisa ja orui sudno luhtte. Ja go lei čohkkámin sudnuin beavddis, de
válddii láibbi, logai giittusrohkosa, doadjalii dan ja attii
sudnuide. De rahpasedje sudnos čalmmit, ja soai dovdáiga su, muhto
dan seammás son šattai sudnuide oaidnemeahttumin. Soai dajaiga
goappat guoibmáseaskka: " Eai go munno váimmut buollán go son sártnui
munnuide vádjolettiin ja rabai čállagiid munnuide ? "  Ja soai
vulggiiga dan seammás ja máhcaiga Jerusalemii. Doppe soai gávnnaiga
čoahkkanan dan oktanuppelohkása ja earáid geat gulle sin jovkui, ja
dat dadje: " Hearrá lea duođaid bajásčuoččáldahttojuvvon ja lea
almmustahttán iežas Simmonii. "  Ieža soai muitaleigga mii lei
dáhpáhuvvan mátkkis, ja mo soai leigga dovdán su go son doadjalii
láibbi. Jesus almmustahttá iežas máhttájeddjiide Dan botta go sii
ledje hálešteamen dán birra, čuoččui Jesus ieš fáhkkestaga sin
gaskkas ja celkkii: " Ráfi lehkos dinguin! "  Sii suorganedje ja
ballájedje, dasgo sii gádde ahte oidne oainnáhusa. Muhto son celkkii
sidjiide: " Manne suorganehpet, ja manne badjána eahpádus din millii
? Gehččet mu gieđaid ja mu julggiid; mun dat lean! Guoskkahehket
ja gehččet mu! Dasgo vuoiŋŋas ii leat oažži eai ge dávttit,
nugo oaidnibehtet ahte mus lea. "  Ja son čájehii sidjiide
gieđaidis ja julggiidis. Muhto go sii eai velá ge oskon ilu ja
imašteami dihtii, de son jearai sis: " Lea go dis mihkkege maid
borrat ? "  Sii adde sutnje basson guollebihtá, ja son válddii dan ja
borai sin oainnedettiin. Son celkkii sidjiide: " Dán birra mun
sárdnon didjiide go ain ledjen dinguin ja celken ahte buot fertii
ollašuvvat mii lea čállojuvvon mu birra Movssesa láhkii,
profehtaide ja sálmmaide. "  De son rabai sin jierpmi nu ahte sii
áddejedje čállagiid, ja son jotkkii: " Nu lea čállojuvvon:
Kristus galgá gillát ja bajásčuožžilit jábmiid luhtte goalmmát
beaivvi, ja su nammii galgá sárdniduvvot jorgalus ja suttuid
ándagassii addojupmi buot álbmogiidda; dii galgabehtet álgit
Jerusalemis. Dii lehpet dáid dáhpáhusaid čalmmálaš duođašteaddjit
. Mun vuolggahan Áhččán lohpádusa din badjelii. Muhto orrot
gávpogis dassážii go gárvvohuvvobehtet fámuin allagasas. Jesus
váldojuvvo bajás albmái Son doalvvui sin olggos Betania guvlui, ja
loktii gieđaidis ja buressivdnidii sin. Buressivdnidettiin son
earránii sis ja váldojuvvui bajás albmái. Sii gudnejahtte su ja
máhcce Jerusalemii stuora iluin. Maŋŋil sii ledje álelassii
tempelis ja rámidedje Ipmila. Álggus lei Sátni. Sátni lei Ipmila
luhtte, ja Sátni lei Ipmil. Sátni lei álggus Ipmila luhtte. Buot
lea dahkkojuvvon Sáni bokte; almmá Sáni haga ii leat mihkkege
dahkkojuvvon das mii lea. Sáni siste lei eallin, ja eallin lei
olbmuid čuovggas. Čuovggas báitá seavdnjadasas, muhto seavdnjadas
ii vuostáiváldán dan. De lei olmmái gean Ipmil lei vuolggahan
. Johanas lei su namma. Son bođii duođašteaddjin, čuovgasa
duođašteaddjin, vai buohkat su bokte oskugoađášedje. Ii son lean
ieš čuovggas, muhto son lei čuovgasa duođašteaddji. Duohta
čuovggas mii čuvge juohke olbmo, lei boahtimin máilbmái. Son lei
máilmmis, ja máilbmi lea dahkkojuvvon su bokte, muhto máilbmi ii
dovdan su. Son bođii iežas olbmuid lusa, muhto su iežas olbmot
eai vuostáiváldán su. Muhto buohkaide geat vuostáiválde su, attii
son vuoigatvuođa šaddat Ipmila mánnán - buohkaide geat oskot su
nammii. Eai sii leat riegádan oaččis ja varas, eai rupmaša dáhtus
eai ge olbmá dáhtus, muhto Ipmilis. Ja Sátni šattai olmmožin ja
ássagođii min luhtte, ja mii oinniimet su hearvásvuođa, dan
hearvásvuođa man áidnoriegádan Bárdni lea ožžon Áhčistis, dievva
árpmus ja duohtavuođas. Johanas duođašta su birra ja čuorvu: "
Son lea dat gean birra mun celken: Son guhte boahtá mu maŋŋil, lea
stuorit go mun, dasgo son lea leamaš ovdal mu. "  Su dievasvuođas
mii buohkat leat ožžon, árpmu árpmu badjelii. Dasgo láhka
addojuvvui Movssesa bokte, árbmu ja duohtavuohta bođii Jesus
Kristusa bokte. Ii oktage leat goassege oaidnán Ipmila, muhto
áidnoriegádeaddji, guhte lea Ipmil, ja guhte lea Áhčis váimmu lahka
, son lea čájehan midjiide gii son lea. Gásttašeaddji duođaštus
Dá lea dat duođaštus man Johanas attii go juvddálaččat
vuolggahedje muhtun báhpaid ja levihtaid Jerusalemis su lusa jearrat:
" Gii don leat ? "  Son vástidii roahkkadit ja dovddastii: " Mun in
leat Messias. "  Sii jerre: " Gii don dalle leat, leat go Elia ? "
Son vástidii: " In leat. " Sii jerre: " Leat go don dat lohpiduvvon
profehta ? " Son vástidii: " In leat. "  De sii dadje sutnje: " Gii
don dalle leat, dasgo mii fertet addit vástádusa sidjiide geat
vuolggahedje min. Maid don cealkkát iežat birra ? "  Son celkkii: "
Mun lean jietna mii čuorvu meahcis: Jalgejehket geainnu Hearrái,
nugo profehta Jesaja lea cealkán. "  Sáttatolbmát geaid
farisealaččat ledje vuolggahan, jerre sus: " Manne don dalle
gásttašat, go juo it leat Messias, it Elia, it ge profehta ge ? "
Johanas vástidii: " Mun gal gásttašan čáziin. Muhto din gaskkas
čuožžu son gean dii ehpet dovdda, son gii boahtá mu maŋŋil. Mun
in leat dohkálaš nuollat su vuoddagiid ge. "  Dát dáhpáhuvai
Betanias nuppi bealde Jordana, gos Johanas lei gásttašeamen. Ipmila
láppis Nuppi beaivvi son oaidná Jesusa boahtimin ja cealká: "
Gehččet, die lea Ipmila láppis guhte guoddá máilmmi suttu. Son lea
dat gean birra mun celken: Mu maŋŋil boahtá olmmái gii lea stuorit
go mun, dasgo son lea leamaš ovdal mu. In mun dovdan su, muhto
aiddo dan dihtii lean boahtán gásttašit čáziin, vai son
almmustuvašii Israelii. "  Ja Johanas duođaštii ja celkkii: " Mun
oidnen Vuoiŋŋa boahtimin almmis duvvá hámis, ja dat bisánii su ala
. In mun dovdan su, muhto son guhte vuolggahii mu gásttašit čáziin
, celkkii munnje: Son gean ala don oainnát Vuoiŋŋa njiedjamin ja
bisáneamen, son lea dat guhte gásttaša Bassi Vuoiŋŋain. Mun lean
oaidnán dan, ja dát lea mu duođaštus: Son lea Ipmila Bárdni. "
Vuosttaš máhttájeaddjit Nuppi beaivvi Johanas čuoččui fas das
guoktásiin máhttájeddjiinis. Dalle oinnii Jesusa vázzimin meattá ja
celkkii: " Geahčči, die lea Ipmila láppis. "  Go
máhttájeaddjiguovttos gulaiga maid son celkkii, de čuovvuleigga
Jesusa. Jesus jorggihii ja oinnii sudno čuovvumin iežas ja jearai:
" Maid doai ohcabeahtti ? " Soai vástideigga: " Rabbi, gos don orut
? " Rabbi lea seammá go oahpaheaddji. Jesus celkkii: " Boahtti
geahččat. " Soai manaiga suinna ja oinniiga gos son orru, ja soai
bisáneigga su luhtte dan beaivái. Lei logát diimmu birrasiid
. Ándaras, Simmon Biehtára viellja, lei nubbi dan guoktás geat
leigga gullan maid Johanas celkkii, ja geat leigga čuvvon Jesusa
. Ándaras gávnnai dál vuos vieljas Simmona ja dajai sutnje: " Moai
letne gávdnan Messiasa. " Messias mearkkaša " Dat gii lea
vuidojuvvon ". De Ándaras doalvvui Simmona Jesusa lusa. Jesus
geahčai sutnje ja celkkii: " Don leat Simmon, Johanasa bárdni. Du
namma galgá leat Kefas. "  Kefas lea seammá go Biehtár. Nuppi
beaivvi Jesus lei vuolgimin Galileai. Son deaivvai Filipa ja celkkii
sutnje: " Čuovo mu! "  Filip lei Betsaidas eret, seammá gávpogis
gos Biehtárguovttos Ándarasain ge. Filip deaivvai Natanaela ja dajai
sutnje: " Mii leat gávdnan su gean birra Movsses lea čállán láhkii,
ja gean birra profehtat ge leat čállán: Dat lea nasaretlaš Jesus,
Jovsseha bárdni. "  Natanael dajai: " Sáhttá ba Nasaretas boahtit
mihkkege buriid ? "  Filip vástidii: " Boađe geahččat! "  Go
Jesus oinnii Natanaela boahtimin, de celkkii: " Gehččet, dá lea
duohta israellaš, geas ii leat behtolašvuohta. "  Natanael jearai
: " Mas don mu dovddat ? " Jesus vástidii: " Mun oidnen du čohkkámin
fiikkonmuora vuolde juo ovdal go Filip čurvii dutnje. "  Natanael
dajai: " Rabbi, don leat Ipmila Bárdni, don leat Israela gonagas
. "  Jesus celkkii: " Oskkut go danne go mun celken ahte mun oidnen
du fiikkonmuora vuolde ? Don oaččut oaidnit stuorit dáhpáhusaid ge
go dán. "  Son jotkkii: " Duođaid, duođaid, mun cealkkán
didjiide: Dii oažžubehtet oaidnit almmi rabasin ja Ipmila eŋgeliid
badjáneamen ja njiedjamin Olbmobártni badjel. " Heajat Kanas Goalmmát
beaivvi ledje náittosheajat Kanas Galileas. Jesusa eadni lei doppe,
ja maiddái Jesus máhttájeddjiidisguin lei bovdejuvvon heajaide. De
nohkkogohte viinnis, ja Jesusa eadni dajai sutnje: " Sis ii leat
šat viidni. "  Jesus celkkii: " Nisu, maid don áiggut muinna ? Ii
mu diibmu leat velá boahtán. "  Muhto su eadni dajai bálvaleddjiide:
" Dahket buot maid son gohčču. "  Das ledje geađgečáhcelihtit,
nugo vierru lei ge juvddálaččaid buhtistanmearrádusaid mielde
. Ledje guhtta lihti, mat gesse guokte dahje golbma mihtu guhtege
. Jesus celkkii: " Devdet lihtiid čáziin. " Ja bálvaleaddjit devde
daid ravddaid dási. Son celkkii sidjiide: " Goivot das ja guddet
heajaid ovddasčužžui. " Sii gudde dan heajaid ovddasčužžui, ja
son máisttii čázi mii lei šaddan viidnin. Ii son diehtán gos dat
leažžá boahtán, muhto bálvaleaddjit geat ledje goivon čázi, sii
gal dihte. De son gohčui irggi boahtit ja dajai: " Earát guossohit
vuos buori viinni, ja go guossit juhkaluvvagohtet, de buktet fuonibu
. Muhto don leat seastán buori viinni dás sážii. "  Dán vuosttaš
mearkadagus Jesus dagai Kanas Galileas. Son almmustahtii
hearvásvuođas, ja su máhttájeaddjit osko sutnje. Das maŋŋil son
manai Kapernaumii etniinis, vieljaidisguin ja máhttájeddjiidisguin,
ja doppe sii orro moadde beaivvi. Jesus buhtista tempela
Juvddálaččaid beassážat lahkanedje, ja Jesus vulggii bajás
Jerusalemii. Tempelšiljus son deaivvai sin geat ledje vuovdimin
vuovssáid, sávzzaid ja duvváid, ja ruhtacuvkeheddjiid geat ledje
čohkkámin das. De son ráhkadii spižá oaras ja ájii buohkaid olggos
tempelis oktan sávzzaiguin ja vuovssáiguin. Son háddjii
ruhtacuvkeheddjiid ruđaid ja gomihii sin bevddiid. Sidjiide geat
vuvde duvváid, son celkkii: " Eret dáiguin, allet daga mu Áhči
viesu márkanšilljun! "  Su máhttájeaddjit muitájedje dan mii lea
čállojuvvon: Buolli áŋgirvuohta du viesu dihtii duššada mu
. Juvddálaččat hállagohte ja jerre sus: " Makkár mearkkain
čájehivččet midjiide ahte dus lea vuoigatvuohta dán dahkat ? "
Jesus vástidii: " Gaikkodehket dán tempela, ja mun ceggen dan fas
golmma beaivvis. "  Sii dadje: " Njealljelogiguhtta jagi leat
ádjánan hukset dán tempela, ja don cegget dan fas golmma beaivvis ? "
Muhto son sártnui iežas rupmaša tempela birra. Go son lei
bajásčuoččáldahttojuvvon jábmiid luhtte, de máhttájeaddjit
muitájedje ahte son lei cealkán dán, ja sii osko čállagii ja dan
sátnái man Jesus lei sárdnon. Go Jesus lei Jerusalemis beassášbasiid
, de olusat oskugohte su nammii go sii oidne su mearkadaguid. Ii
Jesus gal dattege luohttán sidjiide, dasgo son dovddai sin buohkaid
. Ii son dárbbašan earáid duođaštusaid ovttage olbmo birra, dasgo
son diđii ieš mii orru olbmo siste. Jesus ja Nikodemus
Farisealaččaid searvvis lei olmmái gean namma lei Nikodemus; son
lei okta juvddálaččaid ráđđehearráin. Son bođii Jesusa lusa
ihkku ja dajai: " Rabbi, mii diehtit ahte don leat oahpaheaddji gii
leat boahtán Ipmila luhtte, dasgo ii oktage máhtáše dahkat daid
mearkadaguid maid don dagat jos Ipmil ii livčče suinna. "  Jesus
vástidii: " Duođaid, duođaid, mun cealkkán dutnje: Dat guhte ii
riegát ođđasis, ii beasa oaidnit Ipmila riikka. "  Nikodemus
jearai sus: " Mo sáhttá boares olmmoš riegádit, ii han son sáhte
beassat eatnis goaŧu sisa fas ja riegádit ođđasis ? "  Jesus
vástidii: " Duođaid, duođaid, mun cealkkán dutnje: Dat guhte ii
riegát čázis ja Vuoiŋŋas, ii beasa Ipmila riikii. Dat mii lea
riegádan oaččis, lea oažži, muhto dat mii lea riegádan
Vuoiŋŋas, lea vuoigŋa. Ale ovddoš go mun celken ahte dii
fertebehtet riegádit ođđasis. Biegga bossu gosa dáhttu; don gulat
dan šuvvamin, muhto it dieđe gos bođeš ja gosa manaš. Nu lea
maiddái juohkehaččas gii lea riegádan Vuoiŋŋas. "  Nikodemus
jearai: " Mo dát lea vejolaš ? "  Jesus vástidii: " Don leat
Israela oahpaheaddji, it ge dieđe dan! Duođaid, duođaid, mun
cealkkán dutnje: Mii sárdnidit dan maid diehtit, ja duođaštit dan
maid leat oaidnán, muhto dii ehpet vuostáiváldde min duođaštusa
. Jos dii ehpet oskko go mun sárdnidan didjiide eatnanlaš áššiid,
mo de sáhttibehtet oskut go mun sárdnidan almmálaš áššiid ? Ii
oktage leat mannan bajás albmái, earet go son gii njiejai almmis;
dat lea Olbmobárdni guhte lea almmis. Ja nugo Movsses loktii
gearbmaša sáttomeahcis, nu Olbmobárdni ge bajiduvvo, vai juohkehaš
guhte osku sutnje, oažžu agálaš eallima. Dasgo nu lea Ipmil
ráhkistan máilmmi ahte son attii áidnoriegádan Bártnis, amas oktage
láhppot guhte osku sutnje, muhto vai son oažžu agálaš eallima
. Ipmil ii leat vuolggahan Bártnis máilbmái dubmet dan, muhto vai
máilbmi bestojuvvošii su bokte. Dat guhte osku sutnje, ii
dubmejuvvo. Dat guhte ii oskko, lea juo dubmejuvvon, dan dihtii go
ii leat oskon Ipmila áidnoriegádan Bártni nammii. Ja dát lea duopmu,
ahte čuovggas lea boahtán máilbmái, ja olbmot ráhkistedje
seavdnjadasa eanebut go čuovgasa, dasgo sin dagut ledje bahát
. Dasgo juohke bahádahkki vašuha čuovgasa ii ge dáhto boahtit
čuovgasa ovdii, amaset su dagut boahtit albmosii. Muhto dat guhte
čuovvu duohtavuođa, boahtá čuovgasa ovdii, vai boađášii albman
ahte su dagut leat Ipmila dáhtu mielde. " Gásttašeaddji Johanas
duođašta Jesusa birra Das maŋŋil Jesus ja su máhttájeaddjit vulge
Judeai. Doppe son orui muhtun áiggi singuin ja gásttašii. Maiddái
Johanas ge gásttašii Ainonis Salima lahka, gos lei ollu čáhci, ja
olbmot bohte dohko ja gásttašuvvojedje. Dát lei ovdal go Johanas
bálkestuvvui giddagassii. Šattai riidu buhtisteami birra Johanasa
máhttájeddjiid ja muhtun juvddálačča gaskii. Máhttájeaddjit manne
Johanasa lusa ja dadje sutnje: " Rabbi, dat olmmái gii lei duinna
nuppe bealde Jordana, ja gean birra don duođaštit, son gásttaša
dál, ja buohkat mannet su lusa. "  Johanas vástidii: " Olmmoš ii
sáhte oažžut maidege jos dat ii addojuvvo sutnje almmis. Dii lehpet
ieža mu duođašteaddjit dasa ahte mun celken: Mun in leat Messias,
muhto lean vuolggahuvvon su ovddabeallái. Irgi lea son geas lea
moarsi. Muhto irggi ustit gii čuožžu ja guldala su, illuda sakka
go gullá irggi jiena. Dál mun ge illudan, ja mu illu lea ollis. Son
galgá stuorrut, mun fas uhccut. Son guhte boahtá badjin, lea
buohkaid bajábealde. Son guhte boahtá máilmmis, gullá máilbmái ja
hállá máilmmálaš áššiid. Son guhte boahtá almmis, lea buohkaid
bajábealde. Son duođašta dan maid lea oaidnán ja gullan, muhto ii
oktage vuostáiváldde su duođaštusa. Dat guhte lea vuostáiváldán su
duođaštusa, lea nannen ahte Ipmil sárdnu duohtavuođa. Son gean
Ipmil lea vuolggahan, sárdnu sániid mat bohtet Ipmilis, dasgo Ipmil
addá Vuoiŋŋa olles mihtuin. Áhčči ráhkista Bártni ja lea addán
buot su gihtii. Sus guhte osku Bárdnái, lea agálaš eallin. Dat
guhte ii jeagat Bártni, ii beasa oaidnit eallima, muhto Ipmila
moarri orru su alde. " Jesus ja Samaria nisu Jesus bođii diehtit
ahte farisealaččat ledje gullan ahte Jesus čohkkii eanet
máhttájeddjiid ja gásttašii eanebuid go Johanas, vaikko rievtti
mielde Jesus ii ieš gásttašan, muhto su máhttájeaddjit. Go Jesus
gulai dien farisealaččaid birra, de son vulggii Judeas ja manai fas
Galileai. Son fertii johtit Samaria čađa, ja son bođii gávpogii
mii gohčoduvvo Sykarin. Dat lea dan eananbihtá lahka man Jáhkot
attii bárdnásis Jovssehii. Doppe lei Jáhkoba gáivo. Jesus lei váiban
vázzimis, ja čohkánii gáivvo gurrii. Dát lei guđat diimmu
birrasiid. De bođii Samaria nisu viežžat čázi. Jesus cealká
sutnje: " Atte munnje juhkat. "  Su máhttájeaddjit ledje mannan
gávpogii oastit borramuša. Nisu dadjá: " Mo don guhte leat
juvddálaš, sáhtát bivdit juhkat mus, Samaria nissonis ? " Dasgo
juvddálaččat eai servvoštala samarialaččaiguin. Jesus vástidii:
" Jos don dovddašit Ipmila attáldaga ja dieđášit gii dat lea guhte
dáhttu juhkat, de don bivddášit sus ja son attášii dutnje ealli
čázi. "  Nisu dajai: " Hearrá, dus ii leat lihtti ge mainna
geasášit bajás čázi, ja gáivo lea čieŋal. Gos don dalle
válddášit dan ealli čázi ? It dal don leat stuorit go min máttar
Jáhkot gii attii midjiide gáivvo ja ieš jugai das, nugo su bártnit
ja su šibihat ge ? "  Jesus vástidii: " Dat guhte dán čázis juhká,
son šaddá fas goikui. Muhto dat guhte juhká dan čázis maid mun
attán, ii goikka šat goassege. Dat čáhci maid mun attán sutnje,
šaddá su siste ájan mii álo golgá ja addá agálaš eallima. "  Nisu
dadjá sutnje: " Hearrá, atte munnje dan čázi aman goassege šat
goikat ja dárbbašit dáppe fitnat viežžamin čázi. "  Jesus celkkii
sutnje: " Mana viežžat boatnját ge deike. "  Nisu vástidii: " Ii
mus leat boadnjá. " Jesus celkkii: " Duođa cealkkát go dajat ahte
dus ii leat boadnjá, dasgo dus leat leamaš vihtta olbmá, ja dat gii
dus dál lea, ii leat du boadnjá. Die dadjet duođa. "  Nisu dajai:
" Hearrá, mun oainnán ahte don leat profehta. Min máddarat leat
bálvalan Ipmila dán vári alde, ja dii dadjabehtet Jerusalema danin
báikin gos olmmoš galgá rohkadallat. "  Jesus cealká sutnje: "
Oskko munnje, nisu, áigi boahtá go ehpet bálval Ipmila ehpet dán
vári alde ehpet ge Jerusalemis. Dii bálvalehpet dan maid ehpet dovdda
, muhto mii bálvalit dan maid dovdat, dasgo bestojupmi boahtá
juvddálaččain. Muhto áigi boahtá, ja lea dál juo, go duođalaš
rohkadallit bálvalit Áhči vuoiŋŋas ja duohtavuođas. Dasgo dakkár
rohkadalliid Áhčči dáhttu. Ipmil lea vuoigŋa, ja dat guhte
bálvala su, ferte bálvalit vuoiŋŋas ja duohtavuođas. "  Nisu
dajai: " Mun dieđán ahte Messias boahtá, " - Messias lea seammá go
Kristus - " ja go son boahtá, de almmuha midjiide buot. "  Jesus
cealká sutnje: " Mun dat lean, mun guhte sártnun duinna. "  Jesus
ja samarialaččat Dan seammás bohte su máhttájeaddjit, ja sii
ovddošedje go son lei hálešteamen nissoniin. Muhto ii oktage
jearran maid son dáhtui dahje manne lei hálešteamen nissoniin. Nisu
guđii čáhcelihtis ja manai gávpogii ja dajai olbmuide: " Bohtet
geahččat dan olbmá guhte lea muitalan munnje buot maid mun lean
dahkan! Ii go son dat leačča Messias ? "  Sii vulge dalle gávpogis
ja bohte su lusa. Dan botta máhttájeaddjit dadje Jesusii: " Rabbi,
boađe boradit! "  Son vástidii: " Mus lea borramuš maid dii ehpet
dovdda. "  Sii dadje guhtet guoibmáseaset: " Lea go son giige buktán
sutnje borramuša ? "  Muhto Jesus celkkii sidjiide: " Mu borramuš
lea dahkat su dáhtu guhte lea vuolggahan mu ja ollašuhttit su daguid
. Ehpet go dii ieža daja: Ain leat njeallje mánu láju áigái. Muhto
mun cealkkán didjiide: Bajidehket čalmmiideattet ja gehččet
bealdduid, dat leat juo vilggodan láddjenmuddui. Láddjejeaddji
oažžu bálkkás ja čohkke šattuid agálaš eallimii, vai gilvi ja
láddjejeaddji illudivččiiga ovttas. Dasgo dat sátni lea duohta ahte
nubbi gilvá ja nubbi gis láddje. Mun lean vuolggahan din láddjet dan
mainna ehpet leat bargan. Earát leat bargan, ja dii láddjebehtet sin
barggu šattu. "  Olusat dán Samaria gávpoga ássiin ledje oskugoahtán
Jesusii nissona duođaštusa dihtii: " Son lea cealkán munnje buot
dan maid mun lean dahkan. "  Samarialaččat bohte su lusa ja dáhtto
Jesusa orrut iežaset luhtte, ja son orui doppe guokte beaivvi. Ollu
eanebut oskugohte go gulle su sániid, ja sii dadje nissonii: " Dál
mii eat oskko šat dušše du sániid dihtii. Dasgo mii leat ieža
gullan su, ja mii diehtit ahte son duođaid lea máilmmi beasti. "
Jesus buorida virgeolbmá bártni Guokte beaivvi das maŋŋil Jesus
vulggii doppe Galileai. Son lei ieš duođaštan ahte profehta ii
adnojuvvo árvvus ruovttubáikkistis. Muhto go son bođii Galileai, de
galilealaččat vuostáiválde su bures, dasgo sii ge ledje leamaš
Jerusalemis basiid áiggi ja ledje oaidnán buot maid son lei dahkan
doppe. Jesus bođii fas Kanai Galileai gos son lei dahkan čázi
viidnin. Kapernaumis orui gonagaslaš virgeolmmái gean bárdni lei
buohcamin. Go son gulai ahte Jesus lei boahtán Judeas Galileai, de
vulggii Jesusa lusa ja siđai su boahtit vulos buoridit bártnis,
dasgo gánda lei juo jápmimin. Jesus celkkii sutnje: " Mearkkaid ja
oavdduid oainnekeahttá dii ehpet oskko. "  Virgeolmmái dajai: "
Hearrá, boađe ovdal go mu bárdni jápmá! "  Jesus celkkii sutnje: "
Mana ruoktot, du bárdni lea eallimin! " Ja olmmái oskkui Jesusa
sániide ja manai. Ruoktot jođedettiin bohte bálvaleaddjit su ovddal
ja muitaledje ahte su bárdni lei eallimin. Son jearai goas bárdnis
lei áđasman. Sii dadje: " Ikte čihččet diimmus dávda luittii su
. "  Áhčči árvidii ahte dat lei dáhpáhuvvan aiddo dalle go Jesus
celkkii sutnje: " Du bárdni lea eallimin! " Ja son ja oppa su dálu
veahka oskugohte. Dát lei nubbi mearka maid Jesus dagai maŋŋil go
lei boahtán Judeas Galileai. Jesus buorida olbmá Betesda gáttis Das
maŋŋil ledje juvddálaččaid allabasit, ja Jesus vulggii bajás
Jerusalemii. Jerusalemis lea Sávzapoartta lahka láttu man namma
hebreagillii lea Betesda. Dan birra leat vihtta hálla, ja ollu
buohccit ledje veallámin das: čalmmeheamit, lápmásat, rámbbit
. Sii vurde ahte čáhci lihkahuvvošii. Dasgo Hearrá eŋgel njiejai
duollet dálle láddui ja lihkahahtii čázi. Vuosttaš gii njiedjalii
láddui maŋŋil go čáhci lei lihkahuvvon, dat dearvvašmuvai, mii
ihkinassii dávddaid sus leaččai. Das lei olmmái gii lei buohcan
golbmalogigávcci jagi. Go Jesus oinnii su veallámin das ja diđii
ahte son lei buohcan guhká, de son celkkii sutnje: " Dáhtut go
dearvvašmuvvat ? "  Buohcci vástidii: " Hearrá, mus ii leat oktage
gii veahkehivččii mu láddui go čáhci lea lihkahuvvon. Ja go mun
joavddan, de lea álo muhtun eará geargan njiedjalit dohko mu
ovddabeallái. "  Jesus cealká sutnje: " Lihka bajás, váldde
seaŋggat ja vázzil! "  Ja olmmái dearvvašmuvai dan seammás;
válddii seaŋggas ja vázzilii. Muhto lei sábbátbeaivi, ja
juvddálaččat dadje dearvvašmahttojuvvon olbmái: " Odne lea sábbát
, ii ge dus leat lohpi guoddit seaŋgga. "  Son vástidii: " Son
guhte dearvvašmahtii mu, celkkii munnje: Váldde seaŋggat ja vázzil
! "  Sii jerre: " Gii lea dat olmmái guhte gohčui du váldit
seaŋggat ja vázzilit ? "  Dearvvašmahttojuvvon olmmái ii diehtán gii
dat lei. Dasgo Jesus lei juo jávkan olbmuid sisa. Maŋŋil Jesus
gávnnai olbmá tempelšiljus ja celkkii sutnje: " Geahča, dál leat
dearvvaš. Ale šat suddut, amas mihkkege bahábuid dáhpáhuvvat
dutnje. "  Olmmái manai ja muitalii juvddálaččaide ahte Jesus dat
lei dearvvašmahttán su. Juvddálaččat doarrádallagohte Jesusa danne
go son dagai dákkáriid sábbáhin. Muhto Jesus celkkii sidjiide: " Mu
Áhčči bargá bisánkeahttá; ja nu ferten mun ge. "  Das maŋŋil
juvddálaččat geahččaledje velá áŋgireabbot goddit su. Son han ii
rihkkon dušše sábbáha, muhto gohčodii Ipmila iežas áhččin ge ja
dagai iežas Ipmila láhkásažžan. Ipmila Bártni váldi Jesus vástidii
sidjiide ná: Duođaid, duođaid, mun cealkkán didjiide: Ii Bárdni
sáhte dahkat maidege iešalddes, earet dan maid son oaidná Áhčis
dahkamin. Maid Áhčči dahká, dan Bárdni ge dahká. Dasgo Áhčči
ráhkista Bártni ja čájeha sutnje buot maid ieš dahká. Ja son
čájeha sutnje stuorit daguid go dán, vai dii ovddošehpet. Dasgo
nugo Áhčči bajásčuoččáldahttá jábmiid ja dahká sin eallin, nu
Bárdni ge dahká eallin sin geaid son dáhttu. Ii ge Áhčči dubme
ovttage, muhto son lea addán buot dubmenválddi Bárdnái, vai buohkat
gudnejahtášedje Bártni nugo Áhči ge. Dat guhte ii gudnejahte Bártni
, ii gudnejahte Áhči ge gii lea vuolggahan su. Duođaid, duođaid,
mun cealkkán didjiide: Dat guhte gullá mu sáni ja osku sutnje gii lea
vuolggahan mu, sus lea agálaš eallin; son ii boađe dupmui, muhto
lea juo mannan jápmimis eallimii. Duođaid, duođaid, mun cealkkán
didjiide: Boahtá áigi, ja dat lea dál juo, go jábmit gullet Ipmila
Bártni jiena, ja sii geat gullet, ožžot eallit. Dasgo nugo Áhčis
lea iešalddes eallin, de son lea maiddái suovvan Bárdnái ge ahte sus
lea iešalddes eallin. Áhčči lea addán sutnje dubmenválddi, danne
go son lea Olbmobárdni. Allet imaštala dan, dasgo dat áigi boahtá
go buohkat geat leat hávddiin, gullet su jiena ja sii bohtet olggos
. Sii geat leat dahkan buriid, bajásčuožžilit eallimii, muhto sii
geat leat dahkan baháid, bajásčuožžilit dupmui. In mun sáhte
iešalddán dahkat maidege. Mun dubmen dađe mielde go gulan, ja mu
duopmu lea vuoigatlaš. Dasgo in mun dáhto ovddidit iežan dáhtu,
muhto su dáhtu gii lea vuolggahan mu. Duodaštusat Jesusa birra Jos
mun iežan birra duođaštan, de mu duođaštus ii leat duohta
. Muhto lea muhtun eará gii duođašta mu birra, ja mun dieđán ahte
su duođaštus mu birra lea duohta. Dii bijaidet sáni Johanassii, ja
son duođaštii duohtavuođa. In mun dárbbaš makkárge duođaštusa
olbmuin, muhto cealkkán dán vai dii bestojuvvošeiddet. Johanas lei
buolli ja báiti čuovggas, muhto dušše oanehis áiggi dii
hálideiddet illudit su čuovgasis. Muhto mus lea stuorit duođaštus
go dat man Johanas attii. Dasgo dat dagut maid Áhčči lea addán
munnje ollašuhttit, ja maid mun dagan, dat duođaštit ahte Áhčči
lea vuolggahan mu. Áhčči gii lea vuolggahan mu, lea ieš
duođaštan mu birra. Su jiena ehpet leat goassege gullan, ehpet ge
oaidnán su hámi. Su sátni ii biso din siste, dasgo dii ehpet oskko
sutnje gean son lea vuolggahan. Dii guorahallabehtet čállagiid,
danne go jurddašehpet dain gávdnat agálaš eallima. Ja aiddo dat
duođaštit mu birra! Muhto dii ehpet dáhto boahtit mu lusa oažžut
eallima. Mun in vuostáiváldde gudni olbmuin, muhto mun dovddan din
ja dieđán ahte din siste ii leat ráhkisvuohta Ipmilii. Mun lean
boahtán Áhččán nammii, ehpet ge dii vuostáiváldde mu. Muhto jos
muhtun eará boahtá iežas nammii, de su dii vuostáiváldibehtet. Mo
dii sáhttibehtet oskut, dii geat áinnas dáhttubehtet gudni guhtet
guimmiineattet, ehpet ge oza gudni áidna Ipmilis ? Allet jurddaš
ahte mun sivahalan din Áhči ovddas. Son gii sivahallá din, lea
Movsses, geasa dii bidjabehtet iežadet doaivvu. Jos dii
livččiidet oskon Movssesii, de livččiidet oskon munnje ge, dasgo
son lea čállán mu birra. Muhto jos dii ehpet oskko su čállagiidda,
mo de sáhttibehtet oskut mu sániide ? Jesus galleha vihtta duhát olbmá
Das maŋŋil Jesus manai nuppi beallái Galileajávrri, mii maiddái
gohčoduvvo Tiberiasjávrin. Ollu olbmot čuvvo su, danne go sii
oidne daid mearkadaguid maid son dagai go dearvvašmahtii buhcciid
. Jesus manai várrái, ja čohkánii máhttájeddjiidisguin. Beassážat
, juvddálaččaid basit, ledje lahka. Go Jesus geahčastii ja oinnii
ollu olbmuid boahtimin su lusa, de celkkii Filipii: " Gos mii oastit
láibbi, vai dát buohkat oččošedje borrat ? "  Dán son celkkii
geahččalan dihtii Filipa, dasgo son diđii ieš maid áiggui dahkat
. Filip vástidii: " Ii guovtti čuođi denarii ge fidne dan mađe
láibbi ahte juohkehažžii livččii bihtáš ge. "  Nubbi
máhttájeaddji, Ándaras, Simmon Biehtára viellja, dajai sutnje: "
Dás lea uhca gánddaš geas leat vihtta bivgeláibbi ja guokte guoláža
, muhto mat dat leat nu olusiidda ? "  Jesus celkkii: " Gohččot
olbmuid čohkánit. " Das lei rássás báiki, ja sii čohkánadde
. Olbmáid lohku lei birrasiid vihttaduhát. Jesus válddii láibbiid,
rohkadalai giittusrohkosa ja juogadii sidjiide geat ledje čohkkámin
das, nu maiddái guliid ge, nu ollu go ieš guhtege hálidii. Go sii
ledje gallánan, de son dajai máhttájeddjiidasas: " Čogget báhcán
bihtáid, amas mihkkege mannat duššás. "  Sii dahke nu ja devde
guoktenuppelohkái veaddelihti bihtáiguin mat ledje báhcán dan viđa
bivgeláibbis, maŋŋil go buohkat ledje boradan. Go olbmot oidne dan
mearkka maid Jesus lei dahkan, de dadje: " Dá lea duođaid dat
profehta guhte galggai boahtit máilbmái! "  Jesus diđii ahte sii
áigo boahtit ja veagal dahkat su gonagassan. Danne son guđii sin ja
manai várrái. Son manai dohko okto. Jesus vázzá čázi alde Go
šattai eahket, de máhttájeaddjit bohte vuolás jávregáddái, manne
fatnasii ja vulge nuppi beallái jávrri Kapernaumii. Lei juo seavdnjat
, ii ge Jesus lean velá boahtán sin lusa. Jávrris ledje stuora bárut
, dasgo biegga lei garas. Go sii ledje suhkan vihttagoalmmátlohkái
dahje golbmalogi stadia, de oidne Jesusa boahtimin vácci jávrri alde
ja lahkaneamen fatnasii. Sii baláskedje sakka. Muhto Jesus celkkii
sidjiide: " Mun dat lean, allet bala! "  Sii áigo váldit su
fatnasii, muhto dan seammás dat lei juo láddemin dan gáddái gosa
ledje mannamin. Jesus - eallima láibi Nuppi beaivvi ledje ain ollu
olbmot nuppi bealde jávrri. Sii ledje oaidnán ahte das lei dušše
okta fanas ja ahte ii Jesus lean mannan fatnasii máhttájeddjiidisguin
, muhto sii ledje vuolgán su haga. Dál bohte eará fatnasat Tiberiasis
ja cehkkejedje lahka dan báikki gos Hearrá lei rohkadallan
giittusrohkosa ja sii ledje borran láibbi. Go olbmot oidne ahte ii
Jesus eai ge su máhttájeaddjit lean das, de manne fas fatnasiidda ja
vulge Kapernaumii ohcat Jesusa doppe. Sii gávdne su nuppi bealde
jávrri ja jerre sus: " Rabbi, goas don bohtet deike ? "  Jesus
vástidii: " Duođaid, duođaid, mun cealkkán didjiide: Ehpet dii
oza mu dan dihtii go lehpet oaidnán mearkkaid, muhto danne go
boraidet láibbi ja galláneiddet. Allet bargga dan borramuša ala mii
nohká, muhto dan ala mii bistá ja addá agálaš eallima, dan man
Olbmobárdni addá didjiide. Dasgo Ipmil Áhčči lea merken su
seaillainis. "  Sii dadje sutnje: " Mat leat dasto dat dagut maid
Ipmil dáhttu min dahkat ? "  Jesus vástidii: " Dát lea Ipmila dahku
ahte dii oskubehtet sutnje gean Ipmil lea vuolggahan. "  Sii jerre:
" Makkár mearkka de dagat, vai mii oainnášeimmet ja oskkošeimmet ?
Maid don dagat ? Min máddarat borre manna meahcis, nugo lea
čállojuvvon: Láibbi almmis attii son sidjiide borrat. "  Jesus
vástidii: " Duođaid, duođaid, mun cealkkán didjiide: Movsses ii
addán didjiide láibbi almmis; muhto mu Áhčči addá didjiide duohta
almmi láibbi. Ipmila láibi lea dat láibi mii boahtá vuolás almmis ja
addá eallima máilbmái. "  Sii dadje sutnje: " Hearrá, atte midjiide
álelassii dan láibbi. "  Jesus celkkii sidjiide: " Mun lean eallima
láibi. Dat guhte boahtá mu lusa, ii goassege nealggo, ja dat guhte
osku munnje, ii goassege goikka. Muhto mun lean cealkán didjiide
ahte dii lehpet oaidnán mu, ehpet ge vel oskko. Buohkat geaid
Áhčči addá munnje, bohtet mu lusa, ja dat gii boahtá mu lusa, su
in eisege áje eret. Dasgo mun in leat boahtán vuolás almmis dahkat
dan maid ieš dáhtun, muhto su dáhtu, gii lea vuolggahan mu. Ja dát
lea mu vuolggaheaddji dáhttu, ahte mun in masse ovttage sis geaid son
lea addán munnje, muhto bajásčuoččáldahtán sin maŋimuš beaivvi
. Dasgo dát lea Áhččán dáhttu, ahte dat guhte oaidná Bártni ja osku
sutnje, oažžu agálaš eallima, ja mun bajásčuoččáldahtán su
maŋimuš beaivvi. "  Juvddálaččat nimmoredje danne go son celkkii
: " Mun lean láibi mii lea boahtán vuolás almmis. Ja sii jerre: " Ii
go dát leat Jesus, Jovsseha bárdni. Mii han dovdat sihke su áhči ja
su eatni. Mo son de sáhttá dadjat ahte son lea boahtán vuolás almmis
? "  Jesus vástidii: " Allet nimmor! Ii oktage sáhte boahtit mu lusa
muđuid go ahte Áhčči, guhte lea vuolggahan mu, geassá su; ja mun
bajásčuoččáldahtán su maŋimuš beaivvi. Profehtaid čállagiidda
lea čállojuvvon: Sii buohkat šaddet Ipmila máhttájeaddjin
. Juohkehaš guhte guldala Áhči ja oahppá sus, boahtá mu lusa. Ii
oktage leat duođaid oaidnán áhči, earet su guhte boahtá Ipmila
luhtte; son lea oaidnán Áhči. Duođaid, duođaid, mun cealkkán
didjiide: Dat guhte osku, sus lea agálaš eallin. Mun lean eallima
láibi. Din máddarat borre manna meahcis, ja dattege sii jápme
. Muhto dát láibi boahtá vuolás almmis, ja dat guhte borrá dan, ii
jáme. Mun lean ealli láibi mii lea boahtán vuolás almmis. Jos
guhtege borrá dán láibbi, de son eallá agálaččat. Dat láibi man
mun attán, lea mu rumaš, ja mun attán dan vai máilbmi oččošii
eallit. "  Dás maŋŋil juvddálaččat riidališgohte gaskaneaset ja
dadje: " Mo sáhttá son addit midjiide rupmašis borrat ? "  Jesus
celkkii sidjiide: " Duođaid, duođaid, mun cealkkán didjiide: Jos
dii ehpet bora Olbmobártni rupmaša ja juga su vara, de dis ii leat
eallin. Muhto son guhte borrá mu rupmaša ja juhká mu vara, sus lea
agálaš eallin, ja mun bajásčuoččáldahtán su maŋimuš beaivvi
. Dasgo mu rumaš lea duohta borramuš, ja mu varra lea duohta
juhkamuš. Dat guhte borrá mu rupmaša ja juhká mu vara, bissu mu
siste ja mun bisun su siste. Nugo ealli Áhčči lea vuolggahan mu,
ja mun ealán su bokte, nu maiddái son, guhte mu borrá, eallá mu
bokte. Dát lea dat láibi mii lea boahtán vuolás almmis, ii ge dat
maid máddarat borre. Sii leat jápmán. Muhto dat guhte borrá dán
láibbi, eallá agálaččat. "  Dán son celkkii go lei oahpaheamen
Kapernauma synagogas. Olusat nimmorit Jesusa sániid dihtii Olusat su
máhttájeddjiin geat gulle dán, dadje dalle: " Dát leat garra sánit!
Gii gierdá guldalit diekkáriid ? "  Jesus diđii iešalddes ahte
máhttájeaddjit nimmoredje, ja son celkkii: " Vearránahttá go dát din
? Mo de jos oaidnibehtet Olbmobártni mannamin bajás dohko gos lei
ovdal ? Vuoigŋa dat lea guhte dahká eallin; oaččis ii leat
mihkkege ávkkiid. Dat sánit maid mun lean sárdnon didjiide, leat
vuoigŋa ja eallin. Muhto dis leat muhtumat guđet eai oskko. "
Dasgo Jesus diđii álggu rájes geat eai oskon, ja gii beahtášii su
. Ja son lasihii: " Aiddo danne mun celken ge didjiide ahte ii oktage
sáhte boahtit mu lusa jos Áhčči ii suova. " Biehtára dovddastus Dán
rájes olusat su máhttájeddjiin geassádedje eai ge šat vádjolan suinna
. De Jesus jearai dan guoktenuppelohkásis: " Dáhttubehtet go dii ge
mannat eret ? "  Muhto Simmon Biehtár vástidii: " Hearrá, gean lusa
mii manašeimmet ? Dus leat agálaš eallima sánit, ja mii oskut ja
diehtit ahte don leat Ipmila Bassi. "  Jesus celkkii sidjiide: " In
go mun leat válljen din guoktenuppelohkása ? Ja okta dis lea beargalat
. "  Son sártnui Judasa, Simmon Iskariota bártni, birra. Dasgo son
galggai beahttit Jesusa, vaikko son lei okta dan guoktenuppelohkásis
. Jesus ja su vieljat Das maŋŋil Jesus vádjolii Galileas. Son ii
dáhtton leat Judeas, dasgo juvddálaččat vigge goddit su. Go
juvddálaččaid basit, lastagoahtebasit, ledje lahka, de su vieljat
dadje sutnje: " Vuolgge eret dáppe ja mana Judeai, vai du
máhttájeaddjit ge besset oaidnit du daguid! Dasgo ii oktage daga
maidege čihkosis jos dáhttu šaddat dovddusin. Jos don sáhtát dahkat
dákkár daguid, de čájet máilbmái gii don leat! "  Dasgo eai su
vieljat ge oskon sutnje. Jesus celkkii sidjiide: " Mu áigi ii leat
velá boahtán, muhto didjiide lea álo rivttes áigi. Máilbmi ii sáhte
vašuhit din, muhto mu dat vašuha, dasgo mun duođaštan ahte dan
dagut leat bahát. Mannet fal dii bajás basiide; mun in vuolgge
dáidda basiide, dasgo mu áigi ii leat velá boahtán. "  Dán son
celkkii sidjiide ja bázii ieš Galileai. Muhto maŋŋil go su vieljat
ledje mannan ávvudemiide, de son ge vulggii, ii albmosit, muhto
suoli. Juvddálaččat ohce su basiid áigge ja jerre: " Gos son lea ?
"  Ja olbmot savkkástalle ollu su birra. Muhtumat dadje: " Son lea
buorre olmmoš. " Earát gis dadje: " Ii leat, son fille álbmoga! "
Ii oktage hállan albmosit su birra, dasgo sii balle juvddálaččain
. Jesus boahtá lastagoahtebasiide Lei juo guovdelaš basiid go Jesus
manai bajás tempelšilljui ja oahpahišgođii. Juvddálaččat
ovddošedje ja dadje. " Gos son lea ožžon oahpas, go ii leat
oahpahuvvon ? "  Jesus vástidii: " Mu oahppu ii leat mu, muhto su
guhte vuolggahii mu. Dat guhte dáhttu dahkat su dáhtu, oažžu
dovdat lea go oahppu Ipmilis vai mus alddán. Dat guhte sárdnida
iešalddes, ohcá iežas gudni. Muhto dat guhte bargá su gudni ala
gii lea vuolggahan su, sárdnu duođa, ii ge sus leat mihkkege
vearrivuođaid. Ii go Movsses leat addán didjiide lága ? Muhto ii
oktage dis jeagat lága. Manne dalle viggabehtet goddit mu ? "  Olbmot
vástidedje: " Dus lea bahá vuoigŋa, gii ba du vikkašii goddit ? "
Jesus vástidii sidjiide: " Ovtta dagu mun lean dahkan, ja dii
buohkat ovddošehpet dan. Movsses lea addán didjiide birračuohpahusa
- ii dat Movssesis gal boađe, muhto máddariin - ja dii
birračuohppabehtet, vaikko livččii ge sábbát. Jos dál olmmoš
sáhttá birračuhppojuvvot sábbáhin, amas Movssesa láhka rihkkojuvvot
, sáhttibehtet go dii dalle suhttat munnje dan dihtii go mun dahken
olbmo ollásit dearvvašin sábbáhin ? Allet dubme dan mielde mo áššit
orrot leamen, muhto dubmejehket vuoigatlaččat! " Gii lea Jesus ?
Muhtumat geat orro Jerusalemis dadje: " Ii ba dá leat dat olmmoš
gean juvddálaččat vigget goddit ? Ja gehččet, dál son sárdnu
albmosit, eai ge sii daja sutnje maidege. Dáidet ráđđehearrát
duođaid dohkkehit ahte son lea Messias ? Muhto mii han diehtit gos
dát olmmái lea eret. Go Messias boahtá, de ii oktage dieđe gos son
boahtá. "  Oahpahettiin tempelšiljus Jesus čuorvvui: " Dii
dovdabehtet mu ja diehtibehtet gos mun lean eret. Mun in leat ieš
mearridan boahtiman. Son guhte lea vuolggahan mu, lea luohtehahtti
. Su dii ehpet dovdda. Mun dovddan su, dasgo mun boađán su luhtte,
ja son lea vuolggahan mu. "  Ráđđehearrát hálidedje váldit su gitta
, muhto ii oktage bidjan gieđas su ala, dasgo su diibmu ii lean velá
boahtán. Muhto olusat olbmuin osko sutnje ja dadje: " Go Messias
boahtá, dahká go son dalle eanet mearkkaid go dát olmmái ? "
Farisealaččat gulle ahte olbmot nie savkkástalle su birra, ja
bajitbáhpat ja farisealaččat vuolggahedje dál olbmáideaset váldit su
gitta. Jesus celkkii: " Oanehis áiggi lean velá din luhtte, de mun
manan su lusa gii lea vuolggahan mu. Dalle dii ohcabehtet mu, muhto
ehpet gávnna mu, dasgo doppe gos mun lean, dohko ehpet sáhte boahtit
. "  De juvddálaččat jerre guhtet guimmiineaset: " Gosa son áigu
mannat ? Manne mii eat gávnnaše su ? Lea go son vuolgimin min
álbmotguimmiid lusa geat ásset greikalaččaid gaskkas, ja áigu go
sárdnidit greikalaččaide ge ? Maid son oaivvilda go cealká: Dii
ohcabehtet mu, muhto ehpet gávnna, ja dii ehpet beasa dohko gos mun
lean ? "  Basiid maŋimuš beaivvi, stuora bassibeaivvi, Jesus
čuožžilii ja čuorvvui: " Geas leažžá goiku, bohtos mu lusa ja
juhkos! Dat guhte osku munnje, su siskkildasas golget ealli čázi
rávnnjit, nugo čála cealká. "  Dán son celkkii Vuoiŋŋa birra,
gean sii ožžo geat osko sutnje. Dasgo Vuoigŋa ii lean velá boahtán
, danne go Jesus ii lean velá hearvásmahttojuvvon. Muhtumat olbmuin
dadje go gulle su sániid: " Dát ferte leat dat profehta. "  Earát
fas dadje: " Dat lea Messias! " De muhtumat dadje: " Ii han Messias
gal boađe Galileas ? Ii go čála cealkke ahte Messias boahtá Dávveda
sogas ja Betlehemas, dan gávpogis gos Dávvet lei ? "  De šattai
riidu olbmuid gaskii su geažil. Muhtumat hálidedje váldit su gitta,
muhto ii oktage bidjan gieđa su ala. Go fávttat bohte ruovttoluotta
, de bajitbáhpat ja farisealaččat jerre sis: " Manne dii ehpet
buktán su deike ? "  Fávttat vástidedje: " Ii goassege leat oktage
olmmoš sárdnidan nugo dát olmmái. "  Farisealaččat dadje: "
Lehpet go dii ge fillehallan ? Lea ba gal oktage ráđđehearrá velá
oskon sutnje ? Dahje oktage farisealaš ? Muhto dát joavku mii ii
dovdda lága, lea garuhuvvon! "  Nikodemus, muhtun sin searvvis,
gii oktii ovdal lei boahtán Jesusa lusa, dajai: " Ii han min láhka
dubme olbmo ovdal go son lea dutkojuvvon, ja lea čielggas maid son
lea dahkan ? "  Sii vástidedje: " Dáiddát don ge leat Galileas eret ?
Guorahala čállagiid, de oahpat ahte ii oktage profehta boađe
Galileas. " Nisu gii gávnnahalai furrošeamis Buohkat vulge
ruovttuidasaset, muhto Jesus manai Oljovárrái. Árrat nuppi iđida
son bođii fas tempelii. Ollu olbmot čoagganedje su birra, ja son
čohkánii ja oahpahišgođii sin. De čálaoahppavaččat ja
farisealaččat bukte muhtun nissona gii lei gávnnahallan
furrošettiin, bidje su Jesusa ovdii ja dadje: " Oahpaheaddji, dát
nisu lea gávnnahallan furrošettiin. Lágas Movsses lea gohččon
geađgádit diekkár nissoniid. Maid ba don cealkkát dasa ? "  Dán sii
dadje geahččalan dihtii su, vai gávnnašedje juoidá mainna
sivahallat su. Muhto Jesus njahkalii ja čálii eatnamii suorpmain
. Go ain jearahalle, de čuožžilii fas ja celkkii sidjiide: " Dat
din searvvis guhte leažžá suttuheapmi, bálkestehkos vuosttaš
geađggi. "  De fas njahkalii ja čálii eatnamii. Go sii gulle dán,
de vulge eret, okta nuppi maŋis, boarráseamosat vuosttamužžan
. Loahpas lei Jesus báhcán okto nissoniin guhte lei čuožžumin das
. Jesus njulgestii iežas ja jearai: " Nisu, gos sii leat ? Ii go
oktage leat dubmen du ? "  Nisu vástidii: " Ii, Hearrá, ii oktage
. " Jesus celkkii: " In mun ge dubme du. Mana eret, ale ge šat
suddut! " Jesus, máilmmi čuovggas Jesus sártnui fas álbmogii ja
celkkii: " Mun lean máilmmi čuovggas. Dat guhte čuovvu mu, ii
goassege vádjol seavdnjadasas, muhto sus lea eallima čuovggas. "
Farisealaččat dadje sutnje: " Don leat duođašteamen iežat birra
, du duođaštus ii leat duohta. "  Jesus vástidii: " Jos velá
duođaštan ge iežan birra, de mu duođaštus lea dattege duohta,
dasgo mun dieđán gos mun boađán ja gosa mun manan. Muhto dii ehpet
dieđe gos mun boađán ja gosa mun manan. Dii dubmebehtet nugo olbmot
dahket, muhto mun in dubme ovttage. Muhto jos vel dubmešin ge, de
mu duopmu livččii riekta, dasgo mun in leat okto. Son guhte lea
vuolggahan mu, lea muinna. Ja din iežadet láhkii lea čállojuvvon
ahte guovtti olbmo duođaštus lea duohta. Mun duođaštan iežan
birra, ja Áhčči ge, guhte lea vuolggahan mu, duođašta mu birra
. "  Sii jerre sus: " Gos du áhčči lea ? " Jesus vástidii: " Dii
ehpet dovdda mu ehpet ge mu Áhči. Jos dovddašeiddet mu, de
dovddašeiddet Áhččán ge. "  Dán Jesus sártnui tempelis
oahpahettiin tempelbumbbá guoras. Muhto ii oktage váldán su gitta,
dasgo su diibmu ii lean velá boahtán. Dii ehpet beasa dohko gosa mun
manan Jesus sártnui fas sidjiide: " Mun manan eret, ja dalle dii
ohcabehtet mu, muhto dii jápmibehtet suttuidasadet. Dii ehpet beasa
dohko gosa mun manan. "  Juvddálaččat dadje dalle: " Áigu go son
sorbmet iežas go juo cealká: Dii ehpet beasa dohko gosa mun manan ?
"  Son celkkii sidjiide: " Dii boahtibehtet vuollin, mun boađán
badjin. Dii gullabehtet dán máilbmái, mun in gula dán máilbmái. Dan
dihtii mun celken ahte dii jápmibehtet suttuidasadet. Dasgo jos dii
ehpet oskko ahte mun lean dat guhte lean, de jápmibehtet
suttuidasadet. "  Sii jerre sus: " Gii don leat ? " Jesus celkkii:
" Manne mun oppa sártnun ge dinguin ? Mus lea ollu dadjamuš din birra
ja ollu man dihtii dubmet din. Muhto son guhte lea vuolggahan mu,
sárdnu duođa, ja maid mun lean gullan sus, dan cealkkán máilbmái
. "  Eai sii ádden ahte son lei sárdnumin sidjiide Áhči birra. Ja
Jesus celkkii sidjiide: " Go dii lehpet bajidan Olbmobártni, de
fuobmábehtet ahte mun lean dat guhte lean, in ge daga maidege
iešalddán, muhto sártnun nugo Áhčči lea oahpahan munnje. Ja son
guhte lea vuolggahan mu, lea muinna. Son ii leat guođđán mu okto,
dasgo mun dagan álo buot su miela mielde. "  Go son sártnui nu, de
ledje eatnagat geat osko sutnje. Abrahama nálli Jesus celkkii dalle
daid juvddálaččaide geat ledje oskugoahtán sutnje: " Jos dii
bissubehtet mu sánis, de lehpet duođaid mu máhttájeaddjit. Dalle
dovddiidehpet duohtavuođa, ja duohtavuohta dahká din friddjan. "
Sii dadje sutnje: " Mii leat Abrahama nálli eat ge leat goassege
leamaš geange šlávat. Mo dalle sáhtát cealkit ahte mii šaddat
friddjan ? "  Jesus vástidii sidjiide: " Duođaid, duođaid, mun
cealkkán didjiide: Dat guhte dahká suttu, lea suttu šlávva
. Šlávva ii biso viesus agibeaivái, muhto bárdni bissu das
agibeaivái. Jos Bárdni oažžu dahkat din friddjan, de šaddabehtet
duođaid friddjan. Mun dieđán ahte dii lehpet Abrahama nálli. Muhto
dii hálidehpet goddit mu, dasgo mu sátni ii oaččo saji din siste
. Mun sártnun dan birra maid lean oaidnán Áhči luhtte, ja dii gis
dahkabehtet dan maid lehpet gullan áhčisteattet. "  Sii vástidedje:
" Min áhčči lea Abraham. " Jesus celkkii sidjiide: " Jos dii
livččiidet Abrahama mánát, de dagašeiddet Abrahama daguid. Muhto
dál dii hálidehpet goddit mu - olbmá gii lea cealkán didjiide
duohtavuođa man son lea gullan Ipmilis. Nu Abraham ii dahkan. Dii
dahkabehtet nugo áhččádet. " Sii dadje: " Eat mii leat riegádan
fuorrávuođas. Mis lea okta áhčči, dat lea Ipmil. "  Jesus
vástidii: " Jos Ipmil livččii din áhčči, de dii
ráhkistivččiidet mu. Dasgo mun lean vuolgán Ipmila luhtte ja lean
boahtán din lusa. In mun leat boahtán iešalddán, muhto son lea
vuolggahan mu. Manne dii ehpet ádde maid mun sártnun ? Danne go ehpet
gierdda gullat mu sáni! Dis lea beargalat áhččin, ja dii
hálidehpet dahkat áhččádet dáhtu mielde. Son lea leamaš
olmmošgoddi álggu rájes ja lea guhkkin eret duohtavuođas; sus ii
gávdno duohtavuohta. Go son gielista, de sárdnu luonddus mielde,
dasgo son lea gielis ja giellása áhčči. Muhto mun sártnun
duohtavuođa ja danne dii ehpet oskko munnje. Guhtemuš dis sáhttá
čájehit ahte mun lean dahkan suttu ? Muhto jos mun sártnun
duohtavuođa, manne dalle ehpet oskko munnje ? Dat guhte boahtá
Ipmilis, gullá Ipmila sáni. Dii ehpet gula, dasgo ehpet boađe
Ipmilis. "  Juvddálaččat dadje Jesusii: " Ii go leat duohta go mii
dadjat du samarialažžan ja ahte dus lea bahá vuoigŋa ? "  Jesus
vástidii: " Ii mus leat bahá vuoigŋa, muhto mun gudnejahtán
Áhččán, ja dii badjelgeahččabehtet mu. In mun oza iežan gudni
. Muhto lea okta guhte dahká dan, ja son dubme. Duođaid, duođaid
, mun cealkkán didjiide: Dat guhte jeagada mu sáni, ii goassege
muosát jápmima. "  Juvddálaččat vástidedje: " Dál mii diehtit ahte
dus lea bahá vuoigŋa. Abraham lea jápmán, ja nu leat profehtat ge,
ja don cealkkát: Dat guhte doahttala mu sáni, ii goassege dovdda
jápmima. It dal don leat stuorit go áhččámet Abraham ? Sihke son ja
profehtat leat jápmán. Geanin don anát iežat ? "  Jesus vástidii: "
Jos mun gudnejahtášin iežan, de mu gudni ii livčče mange veara
. Muhto Áhččán gudnejahttá mu, son gean dii gohčodehpet iežadet
Ipmilin. Dii ehpet dovdda su, muhto mun dovddan su. Jos mun
dajašin ahte in dovdda su, de livččen gielis, nugo dii. Muhto
mun dovddan su ja doahttalan su sáni. Áhččádet Abraham illudii go
galggai beassat oaidnit mu beaivvi. Son oinnii dan ja illudii. "
Juvddálaččat dadje: " It don leat vihttalogi jagi ge ja leat
oaidnán Abrahama ? "  Jesus vástidii: " Duođaid, duođaid, mun
cealkkán didjiide: Ovdal go Abraham lei, mun lean leamaš. "  De
sii válde geđggiid geđgen dihtii su, muhto Jesus čiehkádii ja
manai olggos tempelis. Eamičalmmeheapmi Go Jesus bođii vácci, de
oinnii olbmá guhte lei riegádan čalmmeheapmin. Máhttájeaddjit jerre
: " Rabbi, gii lea dahkan suttuid maid sivas son lea riegádan
čalmmeheapmin, son ieš vai su vánhemat ? "  Jesus vástidii: " Ii
son eaba ge su vánhemat leat suddudan. Dat dáhpáhuvai vai Ipmila
dagut almmustuvašedje go son dearvvašmahttojuvvo. Nu guhká go lea
beaivi, de mii fertet dahkat su daguid gii lea vuolggahan mu. Idja
boahtá, goas ii oktage sáhte bargat. Nu guhká go mun lean máilmmis,
de mun lean máilmmi čuovggas. "  Go Jesus lei cealkán dán, de
čolgadii eatnamii ja dagai rábáha ja vuoiddai dan olbmá čalmmiide
. De son celkkii sutnje: " Mana basadit Siloaláddos. " Namma Siloa
mearkkaša vuolggahuvvon. Olmmái manai dohko ja bođii ruovttoluotta
oaidnin.  Siidaguoimmit ja sii geat ledje oaidnán su ovdal
gearjideamen, dadje: " Ii go dá leat dat olmmái gii lávii čohkkát
ja gearjidit ? "  Muhtumat dadje ahte son dat lei, ja earát fas dadje
: " Ii leat, lea dušše su vuohkái. " Muhto ieš son dajai: " Mun
dat lean. "  Sii jerre sus: " Mo dus rahpasedje čalmmit ? "  Son
vástidii: " Muhtun gean namma lea Jesus, dagai rábáha muolddas,
vuoiddai dan mu čalmmiide ja dajai: " Mana Siloaláddui ja basat. "
Mun mannen dohko, ja go ledjen basadan, de oaidnigohten. "  Sii
jerre: " Gos dát olmmái lea ? " Son vástidii: " In mun dieđe. "
Sii dolvo su gii lei leamaš čalmmeheapmi, farisealaččaid lusa
. Dan beaivvi lei sábbát go Jesus lei dahkan rábáha ja čalbmadan su
. Maiddái farisealaččat jerre sus mo son lei ožžon oainnu. Olmmái
muitalii: " Son bijai rábáha mu čalmmiid ala, de bassen čalmmiid,
ja dál oainnán. "  Muhtun farisealaččat dadje: " Ii dat olmmái
boađe Ipmila luhtte, go juo ii doala sábbáha. " Earát dadje: " Mo
suttolaš olmmái sáhttá dahkat diekkár mearkkaid ? " Sii
riidališgohte gaskaneaset dien alde. Danne jerre fas čalmmeheamis:
" Maid don oaivvildat su birra, du čalmmiid han son rabai ? " Olmmái
vástidii: " Son lea profehta. "  Juvddálaččat eai jáhkkán ahte son
lei leamaš čalmmeheapmi ja lei oaidnigoahtán, ovdal go ledje
viežžan su vánhemiid ja jearran sudnos: " Lea go dát dudno bárdni,
gean dadjabeahtti riegádan čalmmeheapmin ? Mo son dál sáhttá oaidnit
? "  Vánhemat vástideigga: " Moai dihte ahte dát lea munno bárdni,
ja ahte son lea eamičalmmeheapmi. Muhto mo son dál leš
oaidnigoahtán, dan moai ean dieđe, ean ge dan, gii lea rahpan su
čalmmiid. Jerret sus alddes! Son lea nu boaris ahte sáhttá vástidit
ieš. "  Dán soai dajaiga danne go balaiga juvddálaččain. Dasgo
juvddálaččat ledje juo šiehttan ahte juohkehaš gii duođaštii
ahte Jesus lei Messias, galggai čuldojuvvot eret synagogas. Danne
dajaiga vánhenguovttos: " Son lea doarvái boaris, jerret sus alddes
! "  Farisealaččat gohččo fas lusaset su gii lei leamaš
čalmmeheapmi, ja dadje sutnje: " Atte gudni Ipmilii ja dovddas!
Mii diehtit ahte duot olmmái lea suttolaš. "  Son vástidii: " Leš
go suttolaš, dan in dieđe. Muhto ovtta mun dieđán: Mun ledjen
čalmmeheapmi, ja dál mun oainnán. "  Sii jerre: " Maid son dagai
dutnje ? Mo son rabai du čalmmiid ? "  Olmmái vástidii sidjiide: "
Mun lean juo dadjan dan didjiide, muhto dii ehpet guldal. Manne fas
dáhttubehtet gullat dan ? Áiggošeiddet go dii ge su máhttájeaddjin ?
"  Sii bilkidedje su ja dadje: " Don leat su máhttájeaddji, mii leat
Movssesa máhttájeaddjit. Mii diehtit ahte Ipmil lea sárdnon Movssesii
, muhto dán olbmá mii eat dieđe gos son bođeš. "  Olmmái dajai: "
Gal lea imaš ahte ehpet dieđe gos son bođeš, vaikko son lea
rahpan mu čalmmiid. Mii diehtit ahte Ipmil ii guldal suttolaččaid
, muhto son guldala sin geat ballet sus ja ellet su dáhtu mielde
. Máilmmi álggu rájes ii leat goassege gullon ahte giige livččii
rahpan eamičalmmeheami čalmmiid. Jos dát olmmái ii boađáše Ipmila
luhtte, de ii sáhtáše maidege dahkat. "  Sii vástidedje: " Don
leat riegádan čađa suttolažžan, ja de vikkat oahpahit min ? " Ja
sii bálkestedje su olggos. Jesus gulai ahte sii ledje bálkestan olbmá
olggos, ja go son oinnii su, de jearai olbmás: " Oskkut go don
Olbmobárdnái ? "  Olmmái vástidii: " Gii son lea, Hearrá, vai mun
beasašin oskut sutnje ? "  Jesus vástidii: " Don leat oaidnán su;
son lea dat gii sárdnu duinna. "  Olmmái dajai: " Mun oskkun,
Hearrá! " ja luoitádii su ovdii. Ja Jesus celkkii: " Mun lean
boahtán dán máilbmái duopmun, vai čalmmeheamit oaidnigohtet, ja sii
geat oidnet, čalmmehuvvet. "  Muhtun farisealaččat geat čužžo
das, gulle dán ja dadje sutnje: " Dáidit mii ge leat čalmmeheamit ?
"  Jesus vástidii: " Jos livččiidet čalmmeheamit, de dii
livččiidet suttu haga. Muhto dál dadjabehtet ahte oaidnibehtet, ja
danne bissu din suddu. " Mun lean uksa " Duođaid, duođaid, mun
cealkkán didjiide: Dat guhte ii mana sávzzaid gárdái uksaráigge,
muhto goargŋu eará báikki, son lea suola ja rievvár. Muhto dat
guhte manná sisa uksaráigge, lea sávzzaid geahčči. Fákta rahpá
sutnje, ja sávzzat gullet su jiena. Son čuorvu sávzzaidis namain ja
doalvu daid olggos. Ja go son lea vuojehan olggos buot sávzzaidis,
de manná daid ovddabeale, ja sávzzat čuvvot su, dasgo dat dovdet su
jiena. Muhto amas olbmo dat eai čuovo; dat báhtarit sus, danne go
eai dovdda amas olbmo jiena. "  Jesus muitalii sidjiide dán
veardádusa, muhto sii eai ádden maid son oaivvildii. Danne Jesus
jotkkii: " Duođaid, duođaid, mun cealkkán didjiide: Mun lean
uksa sávzzaid lusa. Buohkat geat leat boahtán mu ovdal, leat
suollagat ja rievvárat, muhto sávzzat eai leat guldalan sin. Mun
lean uksa. Dat guhte manná sisa mu čađa, bestojuvvo, ja son
beassá vázzit sisa ja olggos ja gávdná guohtuma. Suola boahtá dušše
suoládit, sorbmet ja stajidit. Mun lean boahtán vai oččošedje
eallima, valljugas eallima. Buorre báimman Mun lean buorre báimman
. Buorre báimman addá heakkas sávzzaid ovddas. Dat guhte lea
bálkáhuvvon, ii leat rivttes báimman, eai ge sávzzat gula sutnje
. Son guođđá daid ja báhtara go oaidná gumppe boahtimin, ja gumpe
rohkkáha daid ja biđge ealu. Dasgo son lea dušše reaŋga ii ge ane
fuola sávzzain. Mun lean buorre báimman. Mun dovddan sávzzaidan, ja
mu sávzzat dovdet mu, nugo Áhčči ge dovdá mu ja mun dovddan Áhči
. Mun attán heaggan sávzzaid ovddas. Mus leat maiddái eará sávzzat,
mat eai gula dán ellui. Daid ge ferten láidestit; dat gullet mu
jiena, ja de šaddá leat okta eallu ja okta báimman. Áhčči
ráhkista mu danne go mun attán heaggan vai oaččun dan fas ruoktot
. Ii oktage váldde mu heakka, mun dagan dan iežan dáhtu mielde
. Dasgo mus lea fápmu addit heaggan ja fápmu váldit dan ruovttoluotta
. Dán gohččuma mun lean ožžon Áhčistan. "  De šattai fas riidu
juvddálaččaid gaskii su sániid dihtii. Olusat sis dadje: " Sus lea
bahá vuoigŋa! Son lea mielaheapmi! Manne dii guldalehpet su ? "
Earát dadje: " Nie ii sártno olmmoš geas lea bahá vuoigŋa!
Sáhtášii go bahá vuoigŋa rahpat čalmmehemiid čalmmiid. " Bárdni
ja Áhčči De bohte tempelvihaheami allabasit. Lei dálvi, ja Jesus
váccašii geađgestoalppuid gaskkas Salomo tempelšiljus
. Juvddálaččat čoahkkanedje su birra ja jerre: " Man guhká áiggut
doalahit min vissismeahttunvuođas ? Jos don leaččat Messias, de
cealkke midjiide njulgestaga! "  Jesus vástidii: " Mun lean cealkán
dan didjiide, muhto dii ehpet oskko. Dat dagut maid mun dagan
Áhččán namas, duođaštit mu birra. Muhto dii ehpet oskko, dasgo
dii ehpet leat mu sávzzat. Mu sávzzat gullet mu jiena, mun dovddan
daid, ja dat čuvvot mu. Ja mun attán daidda agálaš eallima; dat
eai láhppo agálašvuođas ge, ii ge oktage gaikkit daid eret mu
gieđas. Áhččán, guhte lea addán daid munnje, lea stuorit go
buohkat, ii ge oktage sáhte gaikkihit eret ovttage Áhččán gieđas
. Mun ja Áhčči letne okta. "  Juvddálaččat válde fas geđggiid
geađgádan dihtii su. Jesus celkkii sidjiide: " Mun lean čájehan
didjiide ollu buriid daguid mat bohtet Áhčistan. Man dagu dihtii dii
geađgádehpet mu ? "  Juvddálaččat vástidedje: " Eat mii geađgát
du mange buori dagu dihtii, muhto Ipmilbilkádusa dihtii, dasgo don
guhte leat olmmoš, dagat iežat Ipmilin. "  Jesus vástidii: " Ii
go din láhkii leat čállojuvvon: Mun lean cealkán ahte dii lehpet
ipmilat ? Láhka nappo gohčoda sin ipmilin guđet ožžo Ipmila sáni,
ii ge čála sáhte dahkkojuvvot duššin. Áhčči lea basuhan mu ja
vuolggahan mu máilbmái. Mo sáhttibehtet dii čuoččuhit ahte mun
bilkidan Ipmila go cealkkán ahte lean Ipmila Bárdni ? Jos mun in daga
Áhččán daguid, de allet oskko munnje. Muhto jos mun dagan daid,
de oskot goittot daguide, jos vel munnje ehpet oskkoš ge. Dalle
oaidnibehtet ahte Áhčči lea mu siste ja mun Áhči siste. "  Sii
geahččaledje fas váldit su gitta, muhto son beasai sis báhtui
. Jesus manai fas nuppi beallái Jordana, dan báikái gos Johanas
álggus gásttašii. Doppe son orui muhtun áiggi. Olusat bohte su lusa
ja celke: " Johanas ii dahkan maidege mearkadaguid, muhto buot maid
son celkkii dán olbmá birra, lei duohta. "  Ja ollugat das oskugohte
Jesusii. Jesus boktá Lasarusa Olmmái gean namma lei Lasarus, lei
buohccán. Son lei Betanias eret, dan gilis gos Márjá ja su oabbá
Mártá oruiga. Márjá lei son gii vuoiddai Hearrá julggiid njálggahájat
vuoidasiin ja sihkui su julggiid vuovttaidisguin. Lasarus, gii lei
buohcamin, lei su viellja. Oappášguovttos bijaiga sáni Jesusii: "
Hearrá, du ráhkis ustit lea buohcci. "  Go Jesus gulai dan, de
celkkii: " Dát ii leat jápmindávda, muhto dat lea Ipmilii gudnin,
vai Ipmila Bárdni hearvásmahttojuvvošii dan bokte. "  Jesus
ráhkistii Márttá ja su oappá ja Lasarusa. Go Jesus dál gulai ahte
Lasarus lei buohccán, de orui vel guokte beaivvi doppe gos lei
. Dasto celkkii máhttájeddjiidasas: " Vulgot ruovttoluotta Judeai. "
Máhttájeaddjit dadje sutnje: " Rabbi, gieskat juvddálaččat
geahččaledje geađgádit du, ja don vuolggát fas dohko ? "  Jesus
vástidii: " Eai go beaivvis leat guoktenuppelohkái diimmu ? Dat guhte
vádjola beaivet, ii jorral, dasgo son oaidná dán máilmmi čuovgga
. Muhto dat guhte vádjola ihkku, vieggasa, danne go sus alddes ii
leat čuovggas. "  Go son lei cealkán dán, de jotkkii: " Min ustit
Lasarus lea oađđán, muhto mun vuolggán boktit su. "
Máhttájeaddjit dadje: " Hearrá, jos son lea oađđimin, de son gal
fas dearvvašmuvvá. "  Jesus oaivvildii ahte Lasarus lei jápmán,
muhto sii gádde ahte son hálai dábálaš nahkáriid birra. Danne Jesus
celkkii njulgestaga: " Lasarus lea jápmán. Ja din dihtii lean ilus
go in lean doppe, vai dii oskugoađášeiddet. Muhto vulgot su lusa
. "  Duomás, gii gohčoduvvui Jumežin, dajai eará máhttájeddjiide:
" Vulgot mii ge jápmit suinna oktan. "  Go Jesus joavddai, de gulai
ahte Lasarus lei juo leamaš hávddis njeallje beaivvi. Betania lea
aiddo Jerusalema lahka, sullii vihttanuppelohkái stadia gávpogis eret
, ja ollu juvddálaččat ledje boahtán jeđđet Márttá gukto Márjjáin
sudno morrašis vieljaska dihtii. Go Mártá gulai ahte Jesus bođii,
de vulggii su ovddal; Márjá bázii ruoktot. Mártá dajai Jesusii: "
Hearrá, jos don livččet leamaš dás, de mu viellja ii livčče
jápmán. Muhto dál ge dieđán ahte maid ihkinassii don ánut Ipmilis,
dan son addá dutnje. "  Jesus celkkii sutnje: " Du viellja
bajásčuožžila. "  Mártá vástidii: " Mun dieđán ahte son lihkká
bajásčuožžileamis maŋimuš beaivvi. "  Jesus cealká sutnje: "
Mun lean bajásčuožžileapmi ja eallin; dat guhte osku munnje,
oažžu eallit vaikko vel jápmá ge. Ii oktage guhte eallá ja osku
munnje, jáme agálašvuođas ge. Oskkut go dán ? "  Mártá dadjá: "
De oskkun, Hearrá, mun oskkun ahte don leat Messias, Ipmila Bárdni
, guhte galggai boahtit máilbmái. "  Go Mártá lei dadjan dan, de
manai ja dáhtui oappás Márjjá boahtit ja dajai sutnje guovttá gaskan:
" Oahpaheaddji lea dáppe ja gohčču du boahtit. "  Go Márjá gulai
dan, de čuožžilii seammás ja manai su lusa. Jesus ii lean vel
boahtán gillái, muhto lei ain doppe gosa Mártá lei boahtán su ovddal
. Juvddálaččat geat ledje Márjjá dálus jeđđemin su, oidne ahte
son fáhkka čuožžilii ja vulggii olggos, ja sii čuovvuledje su,
danne go sii gádde ahte son lei mannamin hávddi lusa čierrut. Go
Márjá bođii Jesusa lusa ja oinnii su, de son luoitádii su julggiid
ovdii ja dajai: " Hearrá, jos don livččet leamaš dáppe, de mu
viellja ii livčče jápmán. "  Go Jesus oinnii čierrumin sihke
Márjjá ja buot juvddálaččaid geat čuvvo su, de son moaráskii ja
darragođii ja jearai: " Gosa dii lehpet bidjan su ? " Sii vástidedje
: " Hearrá, boađe geahččat. "  Jesus čierui. Juvddálaččat
dadje: " Geahča, man ráhkis son lei sutnje. "  Muhto muhtumat sis
gis dadje: " Ii ba son gii rabai čalmmeheami čalmmiid, maiddái
livčče sáhttán eastadit dán olbmá jápmimis ? "  Jesus moaráskii fas
ja manai hávddi lusa. Hávdi lei bákteráigi, ja geađgi lei
fierahuvvon ráiggi ovdii. Jesus gohčui: " Váldet eret geađggi! "
Mártá, jábmi oabbá, dadjá sutnje: " Hearrá, son bahčiida juo;
son han lea leamaš hávddis juo njeallje beaivvi. "  Jesus cealká: "
In go mun cealkán dutnje ahte jos oskkut, de beasat oaidnit Ipmila
hearvásvuođa ? "  De sii fierahedje eret geađggi. Ja Jesus bajidii
čalmmiidis almmi guvlui ja celkkii: " Áhčči, mun giittán du go
leat gullan mu. Mun dieđán ahte don álo gulat mu. Muhto mun
cealkkán dán olbmuid dihtii geat čužžot dás birra, vai sii oskot
ahte don leat vuolggahan mu. "  Go son lei cealkán dán, de čurvii
alla jienain: " Lasarus, boađe olggos! "  Ja jábmi bođii olggos,
gieđat ja juolggit gissojuvvon liikavárjjuid sisa ja liidni
čadnojuvvon muođuid ovdii. Jesus celkkii sidjiide: " Čovdet su ja
diktet su mannat. " Mearrádus goddit Jesusa Olusat dain
juvddálaččain geat ledje boahtán Márjjá lusa ja ledje oaidnán maid
Jesus dagai, oskugohte sutnje. Muhto muhtumat sis manne
farisealaččaid lusa ja muitaledje maid son lei dahkan. Dalle
bajitbáhpat ja farisealaččat gohččo čoahkkái Ráđi, ja dadje: "
Maid mii dál dahkat ? Dát olmmái dahká ollu mearkadaguid. Jos mii
diktit su ain joatkit, de fargga buohkat oskugohtet sutnje. De
romalaččat bohtet ja váldet sihke min bassi báikki ja min álbmoga
. "  Okta sis, Kaifas, gii lei bajimušbáhppan dan jagi, dajai
dalle: " Dii ehpet ádde maidege. Ehpet go dii jurddaš ahte lea
buoret ahte okta olmmoš jápmá álbmoga ovddas go ahte oppa álbmot
duššá. "  Dán son ii dadjan iešalddes, muhto go son lei
bajimušbáhppan dan jagi, de son einnostii ahte Jesus galggai jápmit
álbmoga ovddas, ii ge dušše álbmoga ovddas, muhto oktii čohkken
dihtii daid Ipmila mánáid geat leat bieđganan juohke guvlui. Dán
beaivvi rájes sii ráđđádallagohte goddit su. Danne Jesus ii johtán
šat albmosit juvddálaččaid gaskkas, muhto vulggii eret doppe ja
manai muhtun báikái meahci lahka, Efraim-nammasaš gávpogii. Doppe
son orui máhttájeddjiidisguin. Juvddálaččaid beassášbasit
lahkanišgohte, ja olusat vulge dain guovlluin Jerusalemii ovdal
basiid buhtistit iežaset. Sii ohce Jesusa, ja čuoččodettiin
tempelšiljus sii jerre guhtet guimmiineaset: " Maid jáhkkibehtet ?
Ii go son dáidde boahtit basiide ? "  Bajitbáhpat ja farisealaččát
ledje gohččon ahte jos guhtege bođii diehtit gos Jesus lei, de
galggai dieđihit sidjiide, vai sii besset váldit su gitta. Jesus
vuoiddaduvvo Betanias Guhtta beaivvi ovdal beassážiid Jesus bođii
Betaniai gos Lasarus orui, son gean Jesus lei bajásčuoččáldahttán
jápmimis. Doppe dollojuvvojedje sutnje guossemállásat. Mártá lágidii
daid, ja Lasarus lei okta dain geat ledje beavddi guoras. Márjá
buvttii butti buhtes, divrras nardusvuoidasa, vuoiddai Jesusa
julggiid dainna ja sihkui daid vuovttaidisguin. Viessu dievai
njálggahájain. Dalle dajai Judas Iskariot, okta máhttájeddjiin, son
gii maŋŋil behtii Jesusa: " Manne dát vuoiddas ii vuvdojuvvon
golmma čuođi denarii nu ahte livččii sáhttán addit ruđaid gefiide
? "  Dán son ii dadjan danne go son anii fuola gefiin, muhto danne go
son lei suola. Sin oktasaš ruhtabursa lei su duohken, ja son lávii
váldit das mii dohko biddjojuvvui. Muhto Jesus celkkii: " Diktet su
ráfis! Son lea vurken vuoidasa mu hávdádanbeaivái. Geafit gal leat
álo din luhtte, muhto mun in leat álo din luhtte. "  Ollu
juvddálaččat ožžo diehtit ahte Jesus lei Betanias ja sii bohte
dohko. Eai sii boahtán dušše su dihtii, muhto oaidnin dihtii
Lasarusa ge, gean son lei bajásčuoččáldahttán jápmiid luhtte
. Dalle bajitbáhpat lihtodišgohte goddit Lasarusa ge, dasgo su
dihtii ollu juvddálaččat manne dohko ja oskugohte Jesusii. Jesus
boahtá Jerusalemii Beaivvi maŋŋil gulai stuora olmmošjoavku, mii
lei boahtán beassášbasiide, ahte Jesus lei boahtimin Jerusalemii
. Dalle sii válde pálbmaovssiid ja manne su ovddal, ja sii čurvo:
Hosianna! Buressivdniduvvon lehkos son guhte boahtá Hearrá nammii,
son guhte lea Israela gonagas! Jesus gávnnai ásena ja čohkánii dan
ala, nugo lea čállojuvvon: Ale bala, Siona nieida! Geahča, du
gonagas boahtá; son riide ásenvárssáin. Máhttájeaddjit eai ádden dán
vel dalle, muhto go Jesus lei hearvásin dahkkojuvvon, de sii muite
ahte dát lei čállojuvvon su birra, ja sutnje lei dáhpáhuvvan aiddo
nu. Buohkat geat ledje leamaš Jesusa mielde dalle go son rávkkai
Lasarusa hávddis ja bajásčuoččáldahtii su jábmiid luhtte,
duođaštedje dan maid ledje oaidnán. Danne go olbmot ledje gullan
ahte son lei dahkan dan mearkadagu, sii vulge su ovddal. Muhto
farisealaččat dadje gaskaneaset: " Dii oaidnibehtet ahte ii ávkkut
ii mihkkege! Oppa máilbmi viehká su maŋis! " Jesus sárdnu jápmimis
birra Ledje muhtun greikalaččat sin gaskkas geat ledje boahtán
Jerusalemii basiid áigge rohkadallat. Sii manne Filipa lusa, gii lei
Betsaidas Galileas eret, ja dadje sutnje: " Mii hálidivččiimet
oaidnit Jesusa. "  Filip manai ja háleštii Ándarasain dan birra, ja
soai manaiga Jesusa ságaide. Jesus celkkii sudnuide: " Diibmu lea
boahtán go Olbmobárdni hearvásin dahkkojuvvo. Duođaid, duođaid,
mun cealkkán didjiide: Jos nisogordni ii gahčaše eatnamii ja
jámáše, de šattašii dušše dat okta gordni. Muhto jos dat jápmá
, de šaddada valjis šattuid. Dat guhte ráhkista heakkas, massá dan
, ja dat guhte dán máilmmis vašuha heakkas, gádju dan ja oažžu
agálaš eallima. Jos guhtege dáhttu bálvalit mu, de čuvvos mu, ja
gos mun lean, doppe lea mu bálvaleaddji ge. Dat guhte bálvala mu,
su gudnejahttá Áhččán. Dál lea mu siellu suorganan. Muhto cealkkán
go: Áhčči, beastte mu dán diimmus ? In! Dasgo aiddo dán diimmu
várás mun lean boahtán. Áhčči, divtte namat hearvásmahttojuvvot!
" Dalle gullui jietna almmis: " Mun lean hearvásmahttán dan, ja
dagan dan fas hearvásin. "  Olbmot geat ledje čuožžumin das,
gulle dan ja dadje ahte baján lei čergon. Earát dadje: " Eŋgel dat
sártnui sutnje. "  Muhto Jesus celkkii sidjiide: " Ii dát jietna
gullon mu dihtii, muhto din dihtii. Dál boahtá duopmu dán máilmmi
badjel; dán máilmmi gonagas bálkestuvvo dál olggos. Ja go mun
bajiduvvon eatnamis, de geasán buohkaid lusan. "  Dán son celkkii
dovddahan dihtii makkár jápmima son galggai muosáhit. Olbmot dadje
dalle Jesusii: " Mii leat oahppan lágas ahte Messias bissu
agálaččat. Mo dalle sáhtát cealkit ahte Olbmobárdni galgá
bajiduvvot ? Gii lea dát Olbmobárdni ? "  Jesus vástidii: " Velá
oanehassii lea čuovggas din luhtte. Vádjolehket dan botta go dis lea
čuovggas, amas seavdnjadas boahtit din ala. Dat guhte vádjola
seavdnjadasas, ii dieđe gosa manná. Oskot čuovgasii dan botta go
dis ain lea čuovggas, vai šattašeiddet čuovgasa mánnán. "  Go
Jesus lei cealkán dán, de manai eret sin luhtte ja čiehkádii sis
. Eahpeosku ja duopmu Vaikko son lei dahkan nu ollu mearkadaguid sin
čalmmiid ovddas, de sii almmatge eai oskon sutnje, vai profehta
Jesaja sátni ollašuvašii: Hearrá, gii oskkui min sártni, ja geasa
lea almmustuvvan Hearrá gieđa fápmu ? Sii eai sáhttán oskut, dasgo
Jesaja lea maiddái cealkán: Son lea sevnnjodahttán sin čalmmiid ja
buoššudan sin váimmuid, amaset sin čalmmit oaidnit ja sin váimmut
áddet, nu ahte eai jorgalivčče, vai mun beasašin buoridit sin
. Dán Jesaja celkkii danne go oinnii Jesusa hearvásvuođa ja sártnui
su birra. Dattege olusat ráđđehearráin ge osko sutnje. Muhto
farisealaččaid geažil sii eai dovddastan dan, amaset čuldojuvvot
eret synagogas, dasgo sii ráhkistedje olbmuid gudni eambo go Ipmila
gudni. Muhto Jesus čuorvvui: " Dat guhte osku munnje, ii oskko
munnje, muhto sutnje guhte lea vuolggahan mu. Ja dat guhte oaidná mu
, oaidná su guhte lea vuolggahan mu. Mun lean čuovggas mii lea
boahtán máilbmái, amas dat guhte osku munnje, báhcit seavdnjadassii
. Dat guhte gullá mu sániid ii ge vurke daid, su mun in dubme. Dasgo
mun in leat boahtán dubmet máilmmi, muhto beastit máilmmi. Dat guhte
hilgu mu ii ge vuostáiváldde mu sániid, sus lea dattege duopmár: Dat
sátni man mun lean sárdnon, dubme su maŋimuš beaivvi. Dasgo mun in
leat sárdnon iešalddán, muhto Áhčči gii lea vuolggahan mu, lea
gohččon mu maid mun galggan cealkit ja sárdnut. Ja mun dieđán ahte
son dáhttu addit agálaš eallima. Go mun sártnun, de sártnun nu mo
Áhčči lea gohččon mu. " Jesus bassá máhttájeddjiidis julggiid Lei
aiddo ovdalaš beassášbasiid, ja Jesus diđii ahte su diibmu lei
boahtán go son galggai guođđit dán máilmmi ja mannat Áhči lusa
. Son lei ráhkistan máhttájeddjiidis geat ledje dán máilmmis, ja son
ráhkistii sin gitta loahpa rádjái. Sii dolle eahkedismállásiid
. Beargalat lei juo bidjan jurdaga Judasa, Simmon Iskariota bártni,
váibmui ahte son galggai beahttit Jesusa. Jesus diđii ahte Áhčči
lei addán buot su háldui, ja ahte son lei boahtán Ipmila luhtte ja
lei máhccamin Ipmila lusa. De son čuožžila boradeames, nuollá
eret olgguldasbiktasa, váldá liidnesihkaldaga ja čatná iežas birra
. Dasto leike čázi lihttái ja bassagoahtá máhttájeddjiid julggiid ja
sihkku liidnesihkaldagain mii sus lei čadnon birra. Son boahtá
Simmon Biehtára lusa, ja Biehtár dadjá sutnje: " Hearrá, basat ba
don mu julggiid ? "  Jesus vástidii: " It ádde dál dan maid mun dagan
, muhto don áddet dan maŋŋil. "  Biehtár dadjá: " It goassege
oaččo bassat mu julggiid. " Jesus vástidii: " Jos mun in basa du,
de dus ii leat šat oassi mus. "  Simmon Biehtár dadjá: " Hearrá,
ale basa dušše julggiid, muhto maiddái gieđaid ja oaivvi ge! "
Jesus vástidii: " Dat gii lea lávggodan, lea áibbas buhtis ja
dárbbaša bassat dušše julggiid. Dii lehpet buhttásat - muhto ehpet
buohkat. "  Dasgo son diđii gii galggai beahttit su. Danne son
celkkii: " Ehpet dii leat buohkat buhttásat. "  Go son lei bassan
sin julggiid, de cokkai fas olgguldasbiktasa ja manai beavdái. Son
celkkii sidjiide: " Ipmirdehpet go maid mun lean dahkan didjiide ?
Dii gohčodehpet mu oahpaheaddjin ja hearrán, ja riektagis lehpet ge
, go dat han mun lean ge. Jos dál mun, gii lean hearrá ja
oahpaheaddji, lean bassan din julggiid, de dii ge lehpet geatnegasat
bassat guhtet guimmiideattet julggiid. Mun lean addán didjiide
ovdamearkka, vai dii dahkabehtet nugo mun lean dahkan didjiide
. Duođaid, duođaid, mun cealkkán didjiide: Bálvaleaddji ii leat
stuorit go isit, ii ge áirras leat stuorit go son guhte lea
vuolggahan su. Dál dii diehtibehtet dán, ja jos dahkabehtet dan
mielde, de lehpet ávdugasat. " Beahtti Mun in sártno din buohkaid
birra, dasgo mun dieđán geaid mun lean válljen. Muhto dát čállaga
sátni ferte ollašuvvat: Dat guhte borai mu láibbi, lea jorgalan mu
vuostái. Mun cealkkán dán didjiide dál ovdal go dat dáhpáhuvvá, vai
dii, go dat lea dáhpáhuvvan, oskubehtet ahte mun lean dat guhte lean
. Duođaid, duođaid, mun cealkkán didjiide: Dat guhte váldá
vuostái dan gean mun lean vuolggahan, váldá vuostái mu. Ja dat guhte
váldá vuostái mu, váldá vuostái su gii lea vuolggahan mu. "  Go
Jesus lei cealkán dán, de son darragođii ja celkkii: " Duođaid,
duođaid, mun cealkkán didjiide: Muhtun dis beahttá mu. "
Máhttájeaddjit gehčče guhtet guoibmáseaset; eai sii ádden gean son
oaivvildii. Okta sis, dat máhttájeaddji gean Jesus ráhkistii, lei
čohkkámin beavddis Jesusa bálddas ja mieiggai Jesusa ratti vuostái
. Simmon Biehtár nuvkkihii sutnje, vai son jearašii gean Jesus
oaivvildii. Son mieiggastii dalle Jesusa ratti vuostái ja jearai: "
Hearrá, gii dat lea ? "  Jesus vástidii: " Son lea dat geasa mun
attán dán láibebihtá man dál buonjostan. " De son buonjostii láibbi
ja attii Judasii, Simmon Iskariota bárdnái. Go Judas lei ožžon
láibbi, de Sáhtán manai su sisa. Jesus cealká sutnje: " Daga fargga
dan maid áiggut dahkat. "  Ii oktage beavddis ádden maid son
oaivvildii dáinna. Danne go ruhtabursa lei Judasa hálddus, muhtumat
gádde ahte Jesus dáhtui su mannat oastit daid maid sii dárbbašedje
basiide, dahje addit juoidá gefiide. Go Judas lei váldán láibebihtá
, de manai dakkaviđe olggos. Lei idja. Ođđa báhkkon Go Judas lei
mannan, de Jesus celkkii: " Dál Olbmobárdni lea hearvásmahttojuvvon
, ja Ipmil lea hearvásmahttojuvvon su siste. Jos Ipmil lea
hearvásmahttojuvvon su siste, de Ipmil hearvásmahttá su iežas siste
, ja son dahká dan fargga. Mánážiiddán! Oanehis bottoža lean mun
ain din luhtte. Dii šaddabehtet ohcat mu, muhto mun cealkkán fas
didjiide dan seammá maid celken juvddálaččaide: Gosa mun manan,
dohko dii ehpet beasa. Mun attán didjiide ođđa báhkkoma:
Ráhkistehket guhtet guimmiideattet. Nugo mun lean ráhkistan din, nu
galgabehtet dii ge ráhkistit guhtet guimmiideattet. Jos dis lea
ráhkisvuohta guhtet guoibmáseattet, de buohkat dovdet ahte dii lehpet
mu máhttájeaddjit. Jesus einnosta Biehtára biehttaleami Simmon
Biehtár jearrá sus: " Hearrá, gosa don manat ? " Jesus vástidii: "
Dohko gosa mun manan, dohko don it sáhte čuovvut mu dál. Maŋŋil
don beasat čuovvut mu. "  Biehtár dadjá: " Manne mun in sáhte
čuovvut du dál ? Mun attán heaggan du ovddas. "  Jesus vástidii: "
Don attát heakkat mu ovddas ? Duođaid, duođaid, mun cealkkán
dutnje: Ovdal go vuoncávaris biškkáda, de don leat biehttalan mu
golmma gearddi. Geaidnu, duohtavuohta ja eallin Alloset din váimmut
suorgan. Oskot Ipmilii ja oskot munnje! Mu Áhččán viesus leat ollu
lanjat. Jos nu ii livčče, de mun cealkkášin didjiide dan. Dasgo
mun manan gárvvistit didjiide saji. Ja go mun lean mannan ja lean
gárvvistan didjiide saji, de boađán fas ja válddán din lusan, vai
dii livččiidet doppe gos mun lean. Ja dii diehtibehtet geainnu
dohko gosa mun manan. "  Duomás dadjá sutnje: " Hearrá, eat mii
dieđe gosa don manažat. Mo mii de sáhttit diehtit geainnu ? "
Jesus cealká: " Mun lean geaidnu, duohtavuohta ja eallin. Ii oktage
beasa Áhči lusa earet mu bokte. Jos dii dovddašeiddet mu, de dii
dovddašeiddet Áhččán ge. Dás duohko dii dovdabehtet su ja lehpet
oaidnán su. "  Filip cealká sutnje: " Hearrá, čájet midjiide Áhči
, ja das lea midjiide doarvái. "  Jesus vástida: " It go dovdda mu,
Filip, vaikko mun lean leamaš nu guhká din luhtte ? Dat guhte lea
oaidnán mu, lea oaidnán Áhči. Mo de sáhtát dadjat: Čájet midjiide
Áhči ? It go oskko ahte mun lean Áhči siste ja Áhčči mu siste ?
Dat sánit maid mun sártnun didjiide, eai leat mus alddán, muhto
Áhčči lea mu siste ja dahká daguidis. Oskot munnje go cealkkán ahte
mun lean Áhči siste ja Áhčči mu siste. Jos muđuid ehpet oskko,
de oskot munnje mu daguid dihtii. Duođaid, duođaid, mun cealkkán
didjiide: Dat guhte osku munnje, dahká maiddái daid daguid maid mun
dagan. Duođaid, son dahká velá stuoribuid go daid, dasgo mun manan
Áhči lusa. Maid ihkinassii dii átnubehtet mu nammii, dan mun dagan
vai Áhčči hearvásin dahkkojuvvo Bártni bokte. Jos dii átnubehtet
juoidá mu nammii, de mun dagan dan. Lohpádus Bassi Vuoiŋŋas Jos
dii ráhkistehpet mu, de doallabehtet mu báhkkomiid. Ja mun jearan
Áhčis, ja son addá didjiide eará bealušteaddji gii bissu din luhtte
agálaččat. Dat lea duohtavuođa Vuoigŋa. Máilbmi ii sáhte
vuostáiváldit su, dasgo máilbmi ii oainne su ii ge dovdda su. Muhto
dii dovdabehtet su; son bissu din luhtte ja orru din siste. In mun
guođe din oarbbisin; mun boađán din lusa. Velá oanehis bottoš,
de máilbmi ii šat oainne mu. Muhto dii oaidnibehtet mu, dasgo mun
ealán, ja dii ge oažžubehtet eallit. Dan beaivvi dii áddebehtet
ahte mun lean Áhččán siste, ja ahte dii lehpet mu siste ja mun din
siste. Dat guhte lea vuostáiváldán mu báhkkomiid ja jeagada daid,
ráhkista mu. Ja dat gii ráhkista mu, su ráhkista Áhččán ge. Mun
ge ráhkistan su ja almmustahtán iežan sutnje. "  Nubbi Judas, ii ge
Iskariot, dadjá sutnje: " Hearrá, manne don almmustahtát iežat
midjiide, it ge máilbmái ? "  Jesus vástida sutnje: Jos guhtege
ráhkista mu, de jeagada mu sáni, ja mu Áhčči ráhkista su, ja moai
bohte su lusa ja orrugohte su luhtte. Dat guhte ii ráhkis mu, ii
jeagat mu sáni, ja dat sátni man dii gullabehtet ii boađe mus,
muhto Áhčistan guhte lea vuolggahan mu. Dán mun lean cealkán
didjiide go ain lean din luhtte. Muhto bealušteaddji, Bassi
Vuoigŋa, gean Áhčči vuolggaha mu nammii, oahpaha didjiide buot ja
muittuha didjiide buot maid mun lean cealkán didjiide. Kristusa ráfi
Ráfi mun guođán didjiide, ráfán attán didjiide, in fal dan láhkái
go máilbmi addá ráfi. Alloset din váimmut suorgan, allet ge
váivašuva dorvvuhisvuođas. Dii gulaidet mu cealkimin: Mun manan,
muhto boađán fas din lusa. Jos dii ráhkistivččiidet mu, de
illudivččiidet go mun manan Áhččán lusa, dasgo son lea stuorit go
mun. Dál mun lean cealkán didjiide dán ovdal go dat dáhpáhuvvá, vai
dii oskubehtet go dat dáhpáhuvvá. Mun in sártno didjiide ollu šat
dás duohko, dasgo dán máilmmi oaivámuš lea boahtimin. Sus ii leat
mihkkege válddiid mu badjel, muhto máilbmi ferte dál diehtit ahte mun
ráhkistan Áhči ja dagan nugo son lea gohččon. Čuožžilehket,
vulgot eret dáppe. Duohta viidnemuorra Mun lean duohta viidnemuorra,
ja mu Áhčči lea viidnegárdeolmmái. Juohke oavssi mus mii ii šaddat
šattuid, son váldá eret, ja juohke oavssi mii šaddada šattuid,
son buhtista, vai dat šaddadivččii eanet. Dii lehpet juo
buhttásat dan sáni dihtii maid mun lean sárdnon didjiide. Bissot mu
siste, de mun bisun din siste. Nugo oaksi ge ii sáhte šaddadit
šattuid iešalddes muđuid go bissu viidnemuoras, nu ehpet dii ge
sáhte šaddadit šattuid muđuid go bissubehtet mu siste. Mun lean
viidnemuorra, dii lehpet oavssit. Dat guhte bissu mu siste ja gean
siste mun bisun, šaddada ollu šattuid, muhto mu haga ehpet sáhte
dahkat maidege. Dat guhte ii biso mu siste, bálkestuvvo olggos dego
oaksi ja son goldná. Dakkár oavssit čohkkejuvvojit ja bálkestuvvojit
dollii, ja dat bullet. Jos dii bissubehtet mu siste ja mu sánit
bissot din siste, de átnot maid ihkinassii hálidehpet, ja dii
oažžubehtet dan. Go dii šaddadehpet ollu šattuid, de mu Áhčči
hearvásmahttojuvvo, ja dalle lehpet mu máhttájeaddjit. Nugo Áhčči
lea ráhkistan mu, nu lean mun ge ráhkistan din. Bissot mu
ráhkisvuođas! Jos doallabehtet mu báhkkomiid, de bissubehtet mu
ráhkisvuođas, nugo mun ge lean doallan Áhččán báhkkomiid ja bisun
su ráhkisvuođas. Dán lean sárdnon didjiide, vai mu illu bisošii
din siste, ja din illu šattašii ollisin. Dát lea mu báhkkon:
Ráhkistehket guhtet guimmiideattet nugo mun lean ráhkistan din. Ii
ovttasge leat stuorit ráhkisvuohta go das guhte addá heakkas
ustibiiddis ovddas. Dii lehpet mu ustibat jos dii dahkabehtet dan
maid mun gohčun. In mun šat gohčot din bálvaleaddjin, dasgo
bálvaleaddji ii dieđe maid su isit dahká. Muhto mun gohčodan din
ustibin, dasgo mun lean almmuhan didjiide buot maid lean gullan
Áhčistan. Ehpet dii leat válljen mu, muhto mun lean válljen din ja
lean vuolggahan din šaddadit šattuid, bistevaš šattuid. Go nu
dahkabehtet, de Áhčči addá didjiide buot maid átnubehtet mu nammii
. Dát lea mu báhkkon didjiide: Ráhkistehket guhtet guimmiideattet!
Máilmmi vašši Jos máilbmi vašuha din, de muitet ahte dat vašuhii
mu ovdal go din. Jos dii gulašeiddet máilbmái, de máilbmi livččii
ráhkistan din dego livččiidet dan iežas mánát. Muhto dál dii ehpet
gula máilbmái; mun han lean válljen din máilmmis ja dahkan din
iehčanan. Danne máilbmi vašuha din. Muitet maid mun celken:
Bálvaleaddji ii leat stuorit go isit. Jos sii leat doarrádallan mu,
de doarrádallet din ge. Jos sii leat doahttalan mu sániid, de sii
doahttalit din sániid ge. Buot dáid sii dahket didjiide mu nama
dihtii, dasgo eai dovdda su gii lea vuolggahan mu. Jos mun in
livčče boahtán in ge sárdnon sidjiide, de sii livčče suttu haga
. Muhto dál sis ii leat bealuštus suttuidasaset. Dat guhte vašuha
mu, vašuha maiddái Áhččán. Jos mun in livčče dahkan dakkár
daguid sin gaskkas maid ii oktage eará leat dahkan, de sii livčče
suttu haga. Muhto dál sii leat oaidnán daid ja vašuhit almmatge
sihke mu ja mu Áhči. Muhto dat sátni mii čuožžu sin iežaset
lágas, galggai ollašuvvat: Sii vašuhedje mu siva haga. Go
bealušteaddji boahtá, son gean mun vuolggahan Áhči luhtte din lusa
, duohtavuođa Vuoigŋa, guhte vuolgá Áhčis, dalle son duođašta
mu birra. Muhto dii ge lehpet mu duođašteaddjit, dasgo dii lehpet
leamaš muinna álggu rájes. Dán mun lean sárdnon didjiide amadet dii
jorralit. Sii ádjet din olggos synagogain. Áigi boahtá go juohkehaš
gii goddá din, jáhkká ahte son dan bokte bálvala Ipmila. Dan sii
dahket danne go eai dovdda Áhči eai ge mu. Mun lean cealkán didjiide
dán, vai dii, dalle go dat áigi boahtá, muitibehtet ahte mun celken
dan. Bealušteaddji Mun in muitalan didjiide dán álggu rájes, dasgo
dalle ledjen din luhtte. Dál manan su lusa gii lea vuolggahan mu,
muhto ii oktage dis jeara: " Gosa don manat ? "  Dasgo moraš lea
deavdán din váimmuid dan dihtii maid mun lean cealkán didjiide. Muhto
mun cealkkán didjiide duohtavuođa: Lea didjiide ávkin ahte mun manan
eret. Dasgo jos mun in mana, de bealušteaddji ii boađe din lusa
. Muhto jos mun manan, de vuolggahan su din lusa. Ja go son boahtá,
de rahpá máilmmi čalmmiid ja čájeha mii lea suddu,
vanhurskkisvuohta ja duopmu. Suddu lea ahte sii eai oskko munnje
. Vanhurskkisvuohta lea ahte mun manan Áhči lusa, ehpet ge oainne
šat mu. Duopmu lea ahte dán máilmmi oaivámuš lea dubmejuvvon. Ain
lea mus ollu sárdnut didjiide, muhto dii ehpet sáhte guoddit dan dál
. Muhto go son, duohtavuođa Vuoigŋa, boahtá, de son oahpista din
olles duohtavuhtii. Dasgo son ii sártno iešalddes, muhto sárdnu dan
maid gullá, ja almmuha didjiide boahttevaš dáhpáhusaid. Son
hearvásmahttá mu, dasgo son váldá mus dan maid almmuha didjiide
. Buot dat mii Áhči lea, lea maiddái mu. Danne celken ahte son
váldá mus dan maid son almmuha didjiide. Moraš šaddá illun Bottoža
geahčen dii ehpet oainne mu, ja bottoža geahčen fas oaidnibehtet
mu. Muhtumat su máhttájeddjiin dadje guhtet guoibmáseaset: " Maid
son oaivvilda dainna ahte bottoža geahčen mii eat oainne su, ja
bottoža geahčen fas oaidnit, ja ahte son manná Áhči lusa ? Maid
mearkkaša dát go cealká: bottoža geahčen ? Mii eat ádde man birra
son sárdnu. "  Jesus diđii ahte sii áigo jearrat sus, ja son
celkkii: " Imaštallabehtet go dan maid mun celken: Bottoža
geahčen dii ehpet oainne mu, ja bottoža geahčen fas oaidnibehtet
mu ? Duođaid, duođaid, mun cealkkán didjiide: Dii šaddabehtet
čierrut ja váidalit, muhto máilbmi illuda. Dii šaddabehtet
moraštit, muhto din moraš šaddá illun. Nisu guhte lea
riegádahttimin, váivašuvvá go su áigi lea boahtán. Muhto go mánná
lea riegádan, de son ii muitte šat bákčasiiddis ilu dihtii go
olmmoš lea riegádan máilbmái. Dii ge lehpet dál morrašis, muhto
mun oainnán din fas, ja din váimmut illudit, ii ge oktage sáhte
váldit dis ilu eret. Ollašuhttin ja geahččalusat Dan beaivvi dii
ehpet jeara mus maidege. Duođaid, duođaid, mun cealkkán didjiide
: Maid ihkinassii dii átnubehtet Áhčis, dan son addá didjiide mu
nammii. Dássážii dii ehpet leat rohkadallan maidege mu nammii
. Átnot, de oažžubehtet, vai din illu šaddá ollisin. Dán mun
lean sárdnon didjiide veardádussan. Boahtá áigi go in sártno didjiide
veardádusaiguin, muhto sártnun vuigestaga Áhči birra. Dan beaivvi
dii átnubehtet mu nammii. Mun in cealkke ahte mun rohkadalan Áhččái
din ovddas, dasgo Áhčči ieš ráhkista din, danne go dii lehpet
ráhkistan mu ja oskon ahte mun boađán Ipmila luhtte. Mun lean
vuolgán Áhči luhtte ja boahtán máilbmái. Mun guođán máilmmi fas ja
manan Áhči lusa. "  Máhttájeaddjit dadje sutnje: " Dál don sártnut
čielga sániiguin, it ge veardádusaid bokte. Mii áddet dál ahte don
dieđát buot, it ge dárbbaš vuordit ahte gii nu jearašii dus
. Danne mii oskut ahte don boađát Ipmila luhtte. "  Jesus vástidii:
" Oskubehtet go dál ? Áigi boahtá, ja lea juo dál, go dii
bieđganehpet iešguhtet guvloseattet ja guođđibehtet mu okto
. Muhto in mun báze okto, dasgo Áhčči lea muinna. Dán mun lean
sárdnon didjiide vai dis livččii ráfi mu siste. Máilmmis dis leat
áŧestusat. Muhto lehket dorvvolaččat! Mun lean vuoitán máilmmi!
" Jesus rohkadallá olbmuidis ovddas Go Jesus lei cealkán dán, de
bajidii čalmmiidis almmi guvlui ja celkkii: Áhčči, diibmu lea
boahtán. Hearvásin daga Bártnát, vai Bárdni hearvásin dagašii du
. Dasgo don leat addán sutnje fámu buot olbmuid badjel, vai son
attášii agálaš eallima buohkaide geaid don leat addán sutnje. Ja
dát lea agálaš eallin ahte sii dovdet du, áidnu duohta Ipmila, ja
su gean don leat vuolggahan, Jesus Kristusa. Mun lean hearvásmahttán
du eatnama alde go mun ollašuhtten dan dagu man don addet munnje
. Áhčči, hearvásmahte dál mu iežat luhtte dainna hearvásvuođain
mii mus lei du luhtte ovdal go máilbmi šattai. Mun lean
almmustahttán du nama daidda olbmuide geaid don válljejit máilmmis ja
addet munnje. Sii gulle dutnje, ja don addet sin munnje, ja sii
leat vurken du sáni. Dál sii dihtet ahte buot maid don leat addán
munnje, boahtá dus. Dasgo mun lean addán sidjiide daid sániid maid
don addet munnje, ja sii leat vuostáiváldán daid. Dál sii leat
duođaid ádden ahte mun lean boahtán du luhtte, ja sii leat oskon
ahte don leat vuolggahan mu. Mun rohkadalan sin ovddas. In rohkadala
máilmmi ovddas, muhto sin ovddas geaid don leat addán munnje, dasgo
sii gullet dutnje. Buot mii lea mu, lea du, ja dat mii lea du, lea
mu, ja mun lean hearvásmahttojuvvon sin bokte. Mun in leat šat
máilmmis, muhto sii báhcet máilbmái go mun boađán du lusa. Bassi
Áhčči, várjal sin namainat man don leat addán munnje, vai sii
livčče okta, nugo moai ge letne okta. Go mun ledjen sin luhtte,
de várjalin sin du namain man don leat addán munnje. Mun gáhttejin
sin, ii ge oktage sis láhppon, earet go dat okta guhte galggai
mannat gáđohussii, vai čála ollašuvašii. Dál mun boađán du lusa
. Muhto dán cealkkán go ain lean máilmmis, vai mu illu deavddášii
sin. Mun lean addán du sáni sidjiide. Muhto máilbmi vašuhii sin,
dasgo sii eai gula máilbmái, nugo mun ge in gula máilbmái. Mun in
rohkadala du váldit sin eret máilmmis, muhto várjalit sin bahás eret
. Eai sii gula máilbmái, nugo mun ge in gula máilbmái. Basuhivččet
sin duohtavuođas; du sátni lea duohtavuohta. Nugo don leat
vuolggahan mu máilbmái, lean mun ge vuolggahan sin máilbmái. Ja mun
basuhan iežan sin dihtii, vai sii ge basuhuvvošedje duohtavuođas
. Jesusa earrorohkos Mun in rohkadala dušše sin ovddas, muhto
maiddái daid ovddas geat sin sáni bokte oskot munnje, vai sii buohkat
livčče okta. Nugo don, Áhčči, leat mu siste ja mun du siste,
nu divtte sin šaddat oktan munno siste, vai máilbmi oskkošii ahte
don leat vuolggahan mu. Mun lean addán sidjiide dan hearvásvuođa man
don leat addán munnje, vai sii livčče okta nugo moai letne okta,
mun sin siste ja don mu siste, vai sii livčče ollásit okta. De
máilbmi ádde ahte don leat vuolggahan mu ja leat ráhkistan sin nugo
don leat ráhkistan mu ge. Áhččán, mun dáhtun ahte sii, geaid don
leat addán munnje, livčče mu luhtte doppe gos mun lean, vai sii
oainnášedje mu hearvásvuođa, man don leat addán munnje, dasgo don
leat ráhkistan mu ovdal go máilbmi vuođđuduvvui. Vanhurskkis
Áhčči, máilbmi ii leat dovdan du, muhto mun lean dovdan du, ja
sii leat dovddiidan ahte don leat vuolggahan mu. Mun lean almmuhan
sidjiide du nama ja dagan dan fas, vai sis bisošii seammá
ráhkisvuohta maid don leat čájehan munnje, ja mun ieš bisošin sin
siste. Jesus váldojuvvo gitta Go Jesus lei sárdnon dán, de son manai
máhttájeddjiidisguin Kedronjogaža rastá gilvvagárdái mii lei das
. Judas guhte behtii su, diđii maid dan báikki, dasgo Jesus ja
máhttájeaddjit ledje čoahkkanan dasa dávjá. Judas válddii mielddis
soalddáhiid ja muhtumiid bajitbáhpaid ja farisealaččaid olbmáin, ja
sii bohte dohko spáidariiguin, lámppáiguin ja vearjjuiguin. Jesus
diđii buot dan mii galggai dáhpáhuvvat sutnje. Son manai sin lusa ja
jearai: " Gean dii ohcabehtet ? "  Sii vástidedje: " Nasaretlačča
Jesusa. " Jesus cealká: " Mun dat lean. " Judas guhte behtii su,
lei maiddái das singuin. Go Jesus celkkii: " Mun dat lean ", de sii
murdiledje ja gahčče eatnamii. Son jearai fas: " Gean dii
ohcabehtet ? " Sii dadje: " Nasaretlačča Jesusa. "  Jesus celkkii
: " Mun han celken didjiide ahte mun dat lean. Jos mu lehpet ohcamin
, de diktet dáid earáid mannat! "  Dán son vástidii, vai dat sátni
ollašuvašii maid son lei cealkán: " Mun in leat massán ovttage sis
geaid don leat oskkildan munnje. "  Simmon Biehtár geas lei miehkki,
rohttii dál dan, čuolastii bajimušbáhpa bálvaleaddji ja čuohpastii
sus olgeš bealji. Bálvaleaddji namma lei Malkus. Muhto Jesus
celkkii Biehtárii: " Nahket miehki dohppii! In go mun jugaše dan
geara man Áhčči lea addán munnje ? " Jesus bajimušbáhpa ovddas ja
Biehtára biehttaleapmi Soalddáhat oktan kommandánttaineaset ja
juvddálaččaid tempelfávttat dohppejedje dál Jesusa, čatne su ja
dolvo su vuos Hannasa lusa. Son lei Kaifasa, dan jagi bajimušbáhpa
, vuohppa. Aiddo Kaifas lei hálahan juvddálaččaid ahte livččii
buoremus jos okta olmmoš jámášii álbmoga ovddas. Simmon Biehtár ja
muhtun eará máhttájeaddji čuovuiga Jesusa. Dát nubbi máhttájeaddji
dovddai bajimušbáhpa, ja son bođii Jesusiin bajimušbáhpa gárdima
šilljui, muhto Biehtár bázii olggobeallái poartta gurrii
. Máhttájeaddji gii dovddai bajimušbáhpa, manai olggos hálahit
biiggá gii lei geahččamin poartta, vai Biehtár beasašii sisa
. Biigá jearai Biehtáris: " It go don ge leat okta dán olbmá
máhttájeddjiin ? " Son vástidii: " In leat. "  Lei čoaskkis, ja
bálvaleaddjit ja fávttat ledje cahkkehan hilladola ja liekkadalle
dollagáttis. Biehtár maiddái čuoččui sin gaskkas liekkadallamin
. Bajimušbáhppa jearahalai dál Jesusa su máhttájeddjiid ja su oahpu
birra. Jesus vástidii sutnje: " Mun lean sárdnon albmosit ja
buohkaid gullut. Álo lean oahpahan synagogain ja tempelis gosa buot
juvddálaččat čoagganit; čihkosis in leat sárdnidan maidege
. Manne jearahat mu ? Jearat baicca sin geat leat gullan mu, maid mun
lean sárdnon sidjiide. Sii dihtet maid mun lean cealkán. "  Muhtun
dain fávttain geat ledje čuožžumin das, doškii su muhtui ja dajai
: " Nie ba don vástidat bajimušbáhppii ? "  Jesus celkkii sutnje: "
Jos mun leaččan cealkán maidege boastut, de duođaš dan! Muhto
jos dat lei riekta maid celken, manne dalle doškejit mu ? "  Hannas
vuolggahii čadnon Jesusa bajimušbáhpa Kaifasa lusa. Simmon Biehtár
lei dalle čuožžumin liekkadallamin. Olbmot jerre sus: " It go don
ge leat okta su máhttájeddjiin ? " Muhto son biehttalii ja dajai: "
In leat. "  Muhtun bajimušbáhpa bálvaleddjiin, dan fuolki geas
Biehtár lei čuohpastan bealji, dadjá: " In go mun oaidnán du
gilvvagárddis suinna ? "  Muhto Biehtár fas biehttalii. Ja seammás
biškkádii vuoncávaris. Jesus Pilatusa ovddas Sii dolvo Jesusa
Kaifasa luhtte eananhearrá ladnái. Lei árrat iđit. Ieža sii eai
mannan ladnái amaset šaddat buhtismeahttumin, nu ahte eai livčče
sáhttán borrat beassášmállásiid. Pilatus manai olggos sin lusa ja
jearai: " Mas dii guoddalehpet dán olbmá ? "  Sii vástidedje: " Jos
dát olmmái ii livčče vearredahkki, de eat attáše su du háldui. "
Pilatus dajai sidjiide: " Váldet ieža su ja dubmejehket su lágadet
mielde! " Muhto juvddálaččat vástidedje: " Mis ii leat
vuoigatvuohta dubmet geange jápmimii. "  Dát dáhpáhuvai vai dat sátni
ollašuvašii maid Jesus lei cealkán dovddahan dihtii makkár jápmima
son galggai gillát. Pilatus manai fas ladnái, gohčui Jesusa iežas
ovdii ja jearai sus: " Leat go don juvddálaččaid gonagas ? "  Jesus
vástidii sutnje: " Dajat go dán iešalddát, vai leat go earát dadjan
dan dutnje ? "  Pilatus dajai: " Lean go mun gal juvddálaš ? Du
iežat álbmot ja bajitbáhpat leat addán du mu háldui. Maid don leat
dahkan ? "  Jesus vástidii: " Mu riika ii leat dán máilmmis. Jos mu
riika livččii lean dán máilmmis, de mu olbmát livčče soahtan mu
ovddas, aman addojuvvot juvddálaččaide. Muhto mu riika ii leat
dáppe. "  Pilatus jearai: " De don dattege leat gonagas ? " Jesus
vástidii: " Don dajat dan ieš ahte mun lean gonagas. Mun lean
riegádan ja boahtán máilbmái duođaštan dihtii duohtavuođa birra
. Juohkehaš guhte lea duohtavuođas, gullá mu jiena. "  Pilatus
jearai: " Mii lea duohtavuohta ? " Dasto son manai fas olggos
juvddálaččaid lusa ja celkkii sidjiide: " Mun in gávnna maidege
áššiid dán olbmás. Lea vierru ahte mun luoittán didjiide luovus
muhtuma beassážiidda. Dáhttubehtet go ahte mun dalle luoittán
juvddálaččaid gonagasa ? "  De sii čurvo fas: " Ale fal su luoitte
, muhto Barabbasa! "  Barabbas lei rievvár. Pilatus dohppii dál
Jesusa, ja divttii su spihččehit. Soalddáhat bárgidedje kruvnnu
bastilislánjáin ja bidje su oaivái. De sii bidje purpurbiktasa su
birra, bohte su ovdii ja dadje: " Dearvva dutnje, juvddálaččaid
gonagas! " Ja sii čorbme su. Pilatus manai fas olggos ja dajai
juvddálaččaide: " Mun buvttán su dál din lusa, vai dii
áddešeiddet ahte mun in gávnna sus maidege sivaid. "  De Jesus
bođii olggos, ja sus lei badjelis bastilislátnjákruvdnu ja
purpurbivttas. Pilatus dajai sidjiide: " Gehččet, dát
olmmošrávki! "  Muhto go bajitbáhpat ja sin olbmát oidne su, de sii
čurvo: " Russiinávle! Russiinávle! " Pilatus dajai: "
Russiinávlejehket dii su! Dasgo mun in gávnna sus maidege sivaid. "
Juvddálaččat vástidedje: " Mis lea láhka, ja lága mielde son lea
áššálaš jápmit, danne go son lea dahkan iežas Ipmila Bárdnin. "
Go Pilatus gulai dán, de ballái vel eanebut. Ja son manai ladnái fas
ja jearai Jesusis: " Gos don leat eret ? "  Muhto Jesus ii vástidan
sutnje maidege. Pilatus dajai: " It go vástit munnje ? It go dieđe
ahte mus lea fápmu luoitit du luovus ja fápmu russiinávlet du ? "
Jesus vástidii: " Dus ii livčče mihkkege fámuid mu badjel jos dat
ii livčče addojuvvon dutnje badjin. Danne lea stuorit suddu dan
olbmos guhte lea addán mu du háldui. "  Dás maŋŋil Pilatus
geahččalii luoitit su. Muhto juvddálaččat čurvo: " Jos don
luoittát dán olbmá luovus, de it leat keaisára ustit. Dat guhte
dahká iežas gonagassan, lea vuostálastimin keaisára. " Jesus
dubmejuvvo Go Pilatus gulai dán, de doalvvui Jesusa olggos ja
čohkánii duopmárstullui, mii lei dan báikkis mii gohčoduvvo
Ráktošilljun, hebreagillii Gabbata. Dát dáhpáhuvai beassážiid
ráhkkananbeaivvi, guđat diimmu birrasiid. Pilatus dadjá
juvddálaččaide: " Gehččet, dá čuožžu din gonagas! "  Muhto
sii čurvo: " Doalvvo su eret! Russiinávle su! " Pilatus jearai: "
Dáhttubehtet go mu russiinávlet din gonagasa ? " Bajitbáhpat dadje: "
Ii mis leat eará gonagas go keaisár. "  Dalle son attii Jesusa sin
gieđaide, vai son russiinávlejuvvošii. Jesus russiinávlejuvvo ja
jápmá Sii dolvo Jesusa eret. Son guttii ieš ruossas ja manai dan
báikái mii gohčoduvvo Oaivegállobáikin, hebreagillii Golgata. Doppe
sii russiinávlejedje su, ja suinna oktanaga guokte eará, ovtta
goappá ge beallái ja Jesusa sudno gaskii. Pilatus lei čállán
bajilčállaga ja bidjan russii. Das čuoččui: " Nasaretlaš Jesus
, juvddálaččaid gonagas ". Ollu juvddálaččat lohke dán
bajilčállaga, dasgo báiki gosa Jesus russiinávlejuvvui, lei lahka
gávpoga, ja bajilčála lei hebrea-, latiinna- ja greikagillii
. Juvddálaččaid bajitbáhpat dadje Pilatusii: " Ale čále:
Juvddálaččaid gonagas, muhto ahte son celkkii: Mun lean
juvddálaččaid gonagas. "  Pilatus vástidii: " Dan maid čállen,
dan čállen. "  Go soalddáhat ledje russiinávlen Jesusa, de válde su
biktasiid ja juogadedje daid gaskaneaset, ja juohkehaš dan njealje
soalddáhis oaččui ovtta oasi. Sii válde gávtti ge mii lei sávnjiid
haga, oktan bihttán gođđojuvvon bajimus ravddas vuolimus ravdii
. Danne celke guhtet guimmiidasaset: " Allot gaikkot dan, muhto
vuorbádeadnot gii oažžu dan. " Nu dát čálasátni ollašuvai: Sii
juogadedje mu biktasiid gaskaneaset ja vuorbádalle mu gávtti alde
. Soalddáhat dahke dan. Jesusa ruossa luhtte čužžo eadnis, eatnis
oabbá, Márjá, Klopasa áhkká, ja Márjá Magdalena. Go Jesus oinnii
eatnis ja su bálddas dan máhttájeaddji gean son ráhkistii, de celkkii
eadnásis: " Nisu, son lea du bárdni. "  Dasto celkkii
máhttájeaddjái: " Son lea du eadni. " Dan rájes máhttájeaddji
válddii su ruktosis. Jesus diđii ahte buot lei dál ollašuvvan, ja
vai čála šattašii duohtan, son celkkii: " Mus lea goiku. "  Das
lei ettetviidnelihtti ja sii buonjostedje guobbarasa viinnis, bidje
dan issotgeahčái ja dolle su njálmmi ovdii. Go Jesus lei ožžon
ettetviinni, de celkkii: " Dat lea ollašuvvan! " De sojaldahtii
oaivvis ja attii vuoiŋŋas. Lei ráhkkananbeaivi, eai ge jábmit
sáhttán báhcit ruossaide heaŋgát sábbáha badjel, dasgo dát sábbát
lei stuora bassi. Juvddálaččat bivde dan dihtii ahte jábmiid
juolgedávttit cuvkojuvvošedje, ja ahte liikkat váldojuvvošedje
vuolás. Soalddáhat bohte ja cuvko juolgedávttiid dan guoktás geat
leigga russiinávlejuvvon Jesusiin, vuos nuppis ja de nuppis. Go sii
bohte Jesusa lusa, de oidne ahte son lei juo jápmán, eai ge sii
cuvken su juolgedávttiid. Muhto muhtun soalddát čuggii sáittiin su
erttegii, ja dallánaga golggihii varra ja čáhci. Ja son guhte
oinnii dan, lea duođaštan dan, ja su duođaštus lea duohta. Son
diehtá ahte son sárdnu duođa, vai dii ge oskkošeiddet. Dát
dáhpáhuvai vai dat čálasátni ollašuvašii: Ii oktage su dávttiin
cuvkejuvvo. Ja eará čálasátni cealká: Sii gehččet sutnje gean
čađa leat čuggen. Jesus hávdáduvvo Das maŋŋil Jovsset, gii lei
Arimateas eret, jearai Pilatusis lobi váldit Jesusa rupmaša ruossas
eret. Jovsset lei Jesusa máhttájeaddji, muhto čihkosis, danne go
son balai juvddálaččain. Pilatus suovai dan, ja son bođii ja
válddii rupmaša ruossas eret. Nikodemus lei maiddái das, son gii
lei boahtán Jesusa lusa ihkku. Sus lei mielde myrrá ja aloe seaguhus
, birrasiid čuođi butti. Soai válddiiga Jesusa rupmaša ja giesaiga
dan liinniid sisa njálggahájat vuoidasiin juvddálaččaid
hávdádanvieru mielde. Dan báikki lahka gosa Jesus lei
russiinávlejuvvon, lei gilvvagárdi, ja das lei ođđa hávdi masa ii
oktage lean vel biddjojuvvon. Dohko soai bijaiga Jesusa, danne go
lei juvddálaččaid ráhkkananbeaivi, ja hávdi lei nu lahka. Guoros
hávdi Árrat iđedis vahku vuosttaš beaivvi, go ain lei seavdnjat,
bođii Márjá Magdalena hávddi lusa ja oinnii ahte geađgi lei
váldojuvvon eret hávddi ovddas. Son viehkalii ja bođii Simmon
Biehtára ja nuppi máhttájeaddji lusa, gean Jesus ráhkistii, ja
muitalii sudnuide: " Sii leat váldán Hearrá eret hávddis, eat ge
dieđe gosa leat bidjan su. Biehtár ja nubbi máhttájeaddji vulggiiga
hávddi lusa. Soai viegaiga ovttas, muhto nubbi máhttájeaddji viegai
johtileabbot go Biehtár ja bođii vuosttašin hávddi lusa. Son
njahkalii sisa ja oinnii giessanliinniid das, muhto ii mannan hávddi
sisa. Simmon Biehtár bođii dál maŋis, ja manai hávddi sisa. Son
fuobmái giessanliinniid das, ja dan liinni mii lei leamaš Jesusa
oaivvi badjel. Dat ii lean giessanliinniid luhtte, muhto gissojuvvon
sierra sadjái. De nubbi máhttájeaddji ge manai sisa, son gii lei
joavdan hávddi lusa vuosttažin. Son oinnii ja oskkui. Dássážii sii
eai lean ádden dan maid čála cealká, ahte son galggai
bajásčuožžilit jábmiid luhtte. Máhttájeaddjiguovttos manaiga
ruoktot. Jesus almmustahttá iežas Márjá Magdalenai Muhto Márjá
čuoččui hávddi olggobealde ja čierui. Čieru njahkalii ovddos ja
guovllai hávddi sisa ja oinnii guokte eŋgela, vilges biktasat
badjelis, čohkkámin dakko gokko Jesusa rumaš lei leamaš, nubbi
oaivvegeahčen ja nubbi julggiidgeahčen. Soai jearaiga sus: " Nisu
, manne don čierut ? " Son vástidii: " Sii leat váldán mu Hearrá
eret, in ge mun dieđe gosa sii ležžet bidjan su. "  Dan seammás
jorggihii ja oinnii Jesusa čuožžumin das, muhto ii árvidan ahte
son dat lei. Jesus jearrá: " Nisu, manne don čierut ? Gean don
leat ohcamin ? "  Márjá gáttii ahte son lei gilvvagárdeolmmái ja dadjá
sutnje: " Hearrá, jos don leaččat váldán su eret, de muital
munnje gosa leat bidjan su, vai beasan váldit su fárrui. "  Jesus
celkkii: " Márjá. " Dalle Márjá jorggihii ja dajai sutnje
hebreagillii: " Rabbuni! " - dat mearkkaša oahpaheaddji. Jesus
cealká sutnje: " Ale guoskkat mu, dasgo mun in leat velá mannan
bajás Áhči lusa. Muhto mana mu vieljaid lusa ja muital sidjiide ahte
mun manan bajás su lusa gii lea mu Áhčči ja din Áhčči, mu Ipmil
ja din Ipmil. "  Márjá Magdalena vulggii ja muitalii máhttájeddjiide
: " Mun lean oaidnán Hearrá! " Ja son muitalii sidjiide maid Jesus
lei cealkán sutnje. Jesus almmustahttá iežas máhttájeddjiide Lei
eahket seammá beaivvi, vahku vuosttaš beaivvi, ja máhttájeaddjit
ledje čoahkkanan juvddálaččaid balus gitta uvssaid duohkái. De
Jesus bođii; son čuoččui sin gaskkas ja celkkii: " Ráfi lehkos
dinguin. "  Ja go son lei cealkán dan, de čájehii sidjiide
gieđaidis ja erttegis. Máhttájeaddjit illosedje go oidne Hearrá
. Ohpit son celkkii sidjiide: " Ráfi lehkos dinguin. Nugo Áhčči
lea vuolggahan mu, nu mun ge vuolggahan din. "  Go son lei cealkán
dan, de vuoiŋŋai sin ala ja celkkii: " Vuostáiváldet Bassi
Vuoiŋŋa. Geaidda dii addibehtet sin suttuid ándagassii, de
sidjiide leat dat ándagassii addojuvvon. Geaidda dii čatnabehtet sin
suttuid, de dat leat čadnojuvvon. " Eahpideaddji Duomás Duomás,
okta dan guoktenuppelohkásis, son gii gohčoduvvui Jumežin, ii lean
singuin go Jesus bođii. Sii muitaledje sutnje: " Mii leat oaidnán
Hearrá. " Muhto son dajai: " Jos in ieš oainne návleráiggiid su
gieđain in ge beasa bidjat suorpma daidda ja guoskkahit su erttega
gieđain, de in oskko. "  Gávcci beaivvi maŋŋil máhttájeaddjit
ledje fas čoahkkanan, ja Duomás lei singuin. Uvssat ledje
giddejuvvon, muhto Jesus bođii ja čuoččui fáhkkestaga sin gaskkas
ja celkkii: " Ráfi lehkos dinguin. "  De son cealká Duopmásii: "
Geige suorpmat, ja geahča mu gieđaid, ja geige gieđat ja iskka mu
erttega. Ale leage eahpeoskkolaš, muhto oskkolaš! "  Duomás dajai
: " Hearrán ja Ipmilan! "  Jesus cealká sutnje: " Don oskkut danne
go leat oaidnán mu. Ávdugasat sii geat eai oainne ja dattege oskot
. "  Jesus dagai maiddái ollu eará mearkkaid máhttájeddjiid oaidnut,
maid birra ii leat čállojuvvon dán girjái. Muhto dát leat
čállojuvvon, vai dii oskubehtet ahte Jesus lea Messias, Ipmila
Bárdni, ja vai dis oskku bokte lea eallin su namas. Jesus
almmustahttá iežas máhttájeddjiidasas Tiberiasjávregáttis Dás
maŋŋil Jesus almmustahtii iežas fas máhttájeddjiidasas
Tiberiasjávregáttis. Dat geavai ná: Simmon Biehtár, Duomás, gii
gohčoduvvui Jumežin, Natanael gii lei Kanas Galileas eret,
Sebedeusa bártniguovttos ja guovttis vel su máhttáj eddjiin ledje
doppe čoahkis. Simmon Biehtár dajai earáide: " Mun vuolggán guliid
bivdit. " Sii dadje: " Mii maid vuolgit mielde. " Sii vulge ja
manne fatnasii, muhto dan ija eai goddán maidege. Go šattai iđit,
de Jesus čuoččui jávregáttis, muhto máhttájeaddjit eai diehtán
ahte Jesus dat lei. Jesus jearai sis: " Mánážiiddán, leat go dis
guolit ? " Sii vástidedje: " Eai leat. "  Jesus celkkii sidjiide: "
Suhppejehket fierpmi fatnasa olgešbealde, de fidnebehtet guoli. "
Sii suhppejedje fierpmi, ja dál sii eai veadján dan oppa geassit ge,
nu ollu ledje fidnen guliid. De dat máhttájeaddji gean Jesus
ráhkistii, dajai Biehtárii: " Dat lea Hearrá. " Go Simmon Biehtár
gulai ahte Hearrá dat lei, de son čanai biktasis iežas birra, dan
man son lei nuollan eret, ja njuikii jávrái. Eará máhttájeaddjit
čuvvo fatnasiin ja gesse guollefierpmi maŋisteaset. Eai sii lean
guhkkin gáttis, dušše sullii guokte čuođi állana.  Go sii ledje
boahtán gáddái, de oidne ahte hilladolas ledje bassojuvvomin guolit
ja láibbit. Jesus celkkii sidjiide: " Buktet deike veahá dain guliin
maid gottiidet. "  Simmon Biehtár manai fatnasii ja gesii fierpmi
gáddái. Dat lei dievva stuora guliin, čuođivihttalogigolbma
oktiibuot. Muhto vaikko ledje ge nu ollu, de fierbmi ii gaikánan
. Jesus celkkii sidjiide: " Bohtet boradit. " Ii oktage
máhttájeddjiin arvan jearrat sus: " Gii don leat ? " dasgo sii dihte
ahte dat lei Hearrá. Jesus loaiddastii, válddii láibbi ja attii
sidjiide, ja guoli maiddái. Dát lei goalmmát geardi go Jesus
almmustahtii iežas máhttájeddjiidasas maŋŋil go lei
bajásčuoččáldahttojuvvon jábmiid luhtte. Jesus ja Biehtár Go sii
ledje geargan boradeames, de Jesus cealká Simmon Biehtárii: " Simmon
, Johanasa bárdni, ráhkistat go mu eanebut go dát earát ? "  Son
vástidii: " De ráhkistan. Hearrá, don dieđát ahte mun anán du
ráhkisin. "  Jesus cealká sutnje: " Biepma mu lábbáid! "
Nuppádassii Jesus jearrá sus: " Simmon, Johanasa bárdni, ráhkistat
go mu ? " Biehtár vástidii: " De ráhkistan. Hearrá, don dieđát
ahte mun anán du ráhkisin. " Jesus cealká: " Geahča mu sávzzaid! "
De Jesus cealká goalmmádassii: " Simmon, Johanasa bárdni, anát go
mu ráhkisin ? " Biehtár šlunddui go Jesus goalmmádassii jearrá sus
ahte ráhkista go son su, ja son dajai: " Hearrá, don dieđát buot;
don dieđát ahte mun anán du ráhkisin. " Jesus cealká sutnje: "
Biepma mu sávzzaid! Duođaid, duođaid, mun cealkkán dutnje: Go
don ledjet nuorra, de čanastit boahkánat birra ja mannet gosa
dáhttot. Muhto go don boarásmuvat, de geiget gieđaidat, ja muhtun
eará čatná du boahkána ja doalvu du gosa it dáhto. "  Dán son
celkkii almmuhan dihtii makkár jápmimiin Biehtár galggai gudnejahttit
Ipmila. Dasto son celkkii Biehtárii: " Čuovo mu! "  Biehtár
jorggihii ja oinnii ahte dat máhttájeaddji gean Jesus ráhkistii,
bođii maŋis. Son lei dat gii eahkedismállásiid boradettiin lei
mieiggastan Jesusa ratti vuostái ja jearran: " Hearrá, gii beahttá
du ? "  Go dál Biehtár oinnii su, de jearai Jesusis: " Hearrá, mo
sutnje gis geavvá ? "  Jesus vástidii: " Jos mun dáhtošin ahte son
eallá dassážii go mun boađán, mii das guoská dutnje ? Čuovo don mu
! "  Dát sátni bođii maŋŋil oskuguimmiid gaskii: " Dát
máhttájeaddji ii jáme. " Muhto ii Jesus lean cealkán ahte son ii jáme
, muhto son celkkii: " Jos mun dáhtošin ahte son eallá dassážii go
mun boađán, mii das guoská dutnje ? " Loahppasátni Son lea dat
máhttájeaddji gii duođašta dáid dáhpáhusaid ja gii lea čállán dán,
ja mii diehtit ahte su duođaštus lea luohtehahtti. Muhto Jesus
dagai ollu eará daguid ge. Jos dat čállojuvvošedje čuoggás
čuoggái, de in jáhke ahte oppa máilbmi geasášii buot daid girjjiid
mat dalle fertešedje čállojuvvot. Buorre Teofilos, vuosttaš
girjjistan mun čállen buot dan birra maid Jesus dagai ja oahpahii
álggu rájes gitta dan beaivvi rádjái go son váldojuvvui bajás albmái,
maŋŋil go son lei addán gohččumiiddis Bassi Vuoiŋŋa bokte
apoastaliidda geaid son lei válljen. Son čájehii iežas sidjiide
gillámušas ja jápmimis maŋŋil ja attii sidjiide máŋga čielga
duođaštusa das ahte lei eallimin; njealljelogi beaivvi sii oidne su
, ja son sártnui Ipmila riikka birra. Go lei boradeamen singuin, de
gohčui sin: " Allet vuolgge Jerusalemis, muhto vurdet dan maid
Áhčči lea lohpidan ja man birra mun lean sárdnon. Dasgo Johanas
gásttašii čáziin, muhto dii gásttašuvvobehtet Bassi Vuoiŋŋain
moatti beaivvi geažes. " Kristusa albmáimannan Go sii ledje čoahkis
, de jerre sus: " Hearrá, lea go dál dat áigi boahtán go don
ráhkadat Israela riikka ođđasis ? "  Son vástidii: " Ii dat gula
didjiide diehtit daid áiggiid ja bottuid maid Áhčči lea mearridan
fámustis. Muhto dii oažžubehtet fámu go Bassi Vuoigŋa boahtá din
badjelii, ja dii lehpet mu duođašteaddjit Jerusalemis, oppa Judeas
, Samarias ja gitta eatnama ravddaide. "  Go son lei cealkán dán, de
váldojuvvui bajás sin oaidnut, ja balva doalvvui su eret sin
čalmmiid ovddas. Go sii ledje geahččamin almmi guvlui ja oidne su
mannamin, de fáhkka čužžo guokte olbmá vilges biktasiiguin sin
luhtte ja celke: " Galilealaččat, manne dii čuožžubehtet dás
geahččamin bajás almmi guvlui ? Dát Jesus gii váldojuvvui albmái
eret din luhtte, boahtá fas seammá láhkái go dii oinniidet su
mannamin bajás albmái. "  De sii máhcce Jerusalemii dan váris man
namma lea Oljovárri ja mii lea sábbátmátkki Jerusalemis eret. Ja go
sii bohte gávpogii, de manne bajás dan latnjii gos lávejedje orrut
. Sii ledje Biehtár ja Johanas, Jáhkot ja Ándaras, Filip ja Duomás,
Bartolomeus ja Matteus, Jáhkot, Alfeusa bárdni, selota Simmon ja
Judas, Jáhkoba bárdni. Buohkat bisso ovttamielalaččat
rohkadallamis oktan nissoniiguin ja Márjjáin, Jesusa etniin, ja su
vieljaiguin. Ođđa apoastal válljejuvvo Dán áiggi Biehtár
čuožžilii ja sárdnugođii oskuguimmiid gaskkas geat ledje čoahkis
; sullii čuođiguoktelogi olbmo: " Álbmotguoimmit, dat čállaga
sánit fertejedje ollašuvvat, maid Bassi Vuoigŋa sártnui Dávveda
bokte Judasa birra, guhte oahpistii sin geat válde Jesusa gitta. Son
lohkkojuvvui min searvái ja lei ožžon seammá bálvalusa go mii. Son
osttii alccesis bealddu dainna bálkkáin man son oaččui vearredagus
ovddas, muhto son gahčai oaivválassii ja luoddanii nu ahte buot su
siskilušat golge olggos. Dat šattai dihtosii buot Jerusalema
ássiide, ja iežaset gillii sii gohčodit bealddu Hakeldaman, mii
mearkkaša Varrabealdu. Dasgo lea čállojuvvon Sálmmaid girjái:
Šaddos su dállu ávdimin, allos oktage das ása, ja: Ožžos muhtun
eará su doaimma. Danne okta dain olbmáin geat leat leamaš minguin
miehtá dan áiggi go Hearrá Jesus vádjolii min gaskkas, dan rájes go
Johanas gásttašii su gitta dan beaivvi rádjái go son váldojuvvui eret
min luhtte, okta dáin olbmáin ferte duođaštit minguin ovttas ahte
son lea bajásčuožžilan. "  Dalle sii divvo guokte olbmá ovdan,
Jovsset Barsabbasa gean maiddái gohčodedje Justusin, ja Mattiasa
. Ja sii rohkadalle: " Hearrá, don guhte dovddat buohkaid váimmuid,
čájet midjiide goappá dán guoktásis don leat válljen dan bálvalussii
ja apoastaldoibmii man Judas guđii mannan dihtii dan sadjái gosa
gulai. "  Sii vuorbádedje dan guoktása gaskkas, ja vuorbi gahčai
Mattiasa ala. Dás duohko son lasihuvvui dan oktanuppelohkái apoastala
searvái. Bassi Vuoigŋa addojuvvo hellodatbeaivvi Go hellodatbeaivi
bođii, de sii ledje buohkat čoahkis. Fáhkkestaga gullui almmis
šuvva dego garra riđđu, ja dat devddii oppa viesu gos sii ledje
čohkkámin. Sii oidne njuokčamiid dego dollanjivžžanasaid mat
juohkásedje ja luoitádedje juohkehačča ala. De buohkat
devdojuvvojedje Bassi Vuoiŋŋain, ja sii sárdnugohte eará gielaid
dađe mielde go Vuoigŋa attii sidjiide sárdnut. Jerusalemis ásse dál
ipmilbalolaš juvddálaččat geat ledje boahtán dohko buot álbmogiin
almmi vuolde. Go dát jietna gullui, de olmmošjoavku čoahkkanii ja
moivašuvai; dasgo juohkehaš gulai sárdnojuvvomin iežas gillii
. Sii ovddošedje ja jerre: " Eai bat duot leat buohkat
galilealaččat, geat leat sárdnumin ? Mo de sáhttit mii gullat
juohkehaš iežamet eatnigiela ? Mii leat partalaččat ja
medialaččat ja elamlaččat, olbmot Mesopotamias, Judeas ja
Kappadokias, Pontosis ja Asia eanangottis, Frygias ja Pamfylias,
Egyptas ja Libya guovlluin Kyrene lahka, mii leat fárren deike Romas
, sihke juvddálaččat ja sii geat leat jorgalan juvddálaš oskui,
mii leat kretalaččat ja arabalaččat - ja mii gullat sin sárdnumin
Ipmila stuora daguid birra min iežamet gillii. "  Buohkat
hirpmástuvve ja šadde eahpádussii ja jerre guhtet guimmiineaset: "
Mii son dát lea ? "  Muhto muhtumat bilkidedje ja dadje: " Sii leat
juhkan njálgga viinni ja leat gárihuvvan. " Biehtára sárdni ja
vuosttaš searvegoddi De Biehtár loaiddastii ovdan dainna
oktanuppelohkásiin ja sárdnugođii alla jienain: Juvddálaš olbmát ja
buot Jerusalema ássit! Diktet mu almmuhit didjiide dan mii dás
dáhpáhuvvá. Guldalehket mu sániid! Eai dát olbmát leat gárihuvvan
nugo dii gáddibehtet. Dál han lea easkka beaivvi goalmmát diibmu
. Muhto dás dáhpáhuvvá dat man birra profehta Joel sárdnidii: Ipmil
cealká: Maŋimuš beivviid dáhpáhuvvá ahte mun golggahan Vuoigŋan
buot olbmuid badjelii. Din bártnit ja nieiddat profehtastallet, din
nuorra olbmát oidnet oainnáhusaid, ja din vuorrasat niegadit nieguid
. Velá bálvaleddjiidan ja bálvaleaddjinissoniiddán badjelii ge
golggahan Vuoigŋan daid beivviid, ja sii profehtastallet. Mun
čájehan váigasiid badjin almmis ja mearkkaid vuollin eatnama alde:
vara, dola ja soici suovaid. Beaivváš sevnnjoda ja mánnu šaddá
varran, ovdal go Hearrá beaivi boahtá, stuora ja hearvás beaivi. Ja
juohkehaš gii čuorvu Hearrá nama bestojuvvo. Israellaččat,
gullet dáid sániid: Nasaretlaš Jesus lei olmmái gean Ipmil válljii
didjiide ja duođaštii dan fámolaš daguiguin, oavdduiguin ja
mearkkaiguin, maid Ipmil dagai din gaskkas Jesusa bokte nugo dii
ieža diehtibehtet. Dát Jesus addojuvvui din háldui Ipmila áigumuša
mielde ja nugo son diđii ovddalgihtii, ja dii divttiidet olbmáid
geat eai dovdda Ipmila lága, russiinávlet ja goddit su. Muhto Ipmil
bajásčuoččáldahtii su ja čovddii su jápmima bákčasiin, dasgo ii
han jápmin sáhttán doallat su gitta. Dasgo Dávvet cealká su birra:
Mun anán álelassii Hearrá čalmmiidan ovddas, dasgo son lea mu olgeš
gieđa bealde, aman jorralit. Danne mu váibmu illuda, ja mu
njuovčča ávvuda, ja velá mu jámolaš rumaš ge vuoiŋŋasta
doaivvus. Dasgo don it guođe mu sielu jábmiid riikii it ge divtte
bassi bálvaleaddját muosáhit guohcageami. Don leat oahpahan mu dovdat
eallima geainnu, ja don deavddát mu iluin muođuidat ovddas
. Álbmotguoimmit, diktet mu sárdnut roahkkadit didjiide min máddara
Dávveda birra. Son jámii ja hávdáduvvui, ja su hávdi lea min luhtte
velá otná beaivvi ge. Muhto son lei profehta ja diđii ahte Ipmil lei
vurdnon bidjat Dávveda truvnnu ala muhtuma su maŋisbohttiin. Danne
son einnostii Messiasa bajásčuožžileami go sártnui: Son ii báze
jábmiid riikii, ii ge su rumaš muosát guohcageami. Dán Jesusa Ipmil
bajásčuoččáldahtii, ja mii leat buohkat dan duođašteaddjit. Son
bajiduvvui Ipmila olgeš gieđa beallái ja vuostáiválddii Bassi
Vuoiŋŋa nugo Áhčči lei lohpidan ja golggahii dan. Dán dii dál
oaidnibehtet ja gullabehtet. Dasgo Dávvet ii mannan bajás albmái,
muhto son cealká: Hearrá celkkii mu hearrái: Čohkán mu olgeš
gieđa beallái dassážii go bijan du vašálaččaid du julggiid
vulošin. Dan dihtii, dihtos oppa Israela álbmot dán vissásit: Dán
Jesusa gean dii russiinávliidet, lea Ipmil dahkan sihke Hearrán ja
Messiasin. Go sii gulle dán, de dat čuggii sin váibmui, ja sii
jerre Biehtáris ja eará apoastaliin: " Álbmotguoimmit, maid mii
galgat dahkat ? "  Biehtár vástidii sidjiide: " Jorgalehket, ja
diktet buohkat iežadet gásttašuvvot Jesus Kristusa nammii,
juohkehaš dis, vai oažžubehtet suttuid ándagassii addojumi ja
Bassi Vuoiŋŋa attáldahkan. Dasgo lohpádus gullá didjiide ja din
mánáide ja buohkaide geat leat guhkkin eret, nu olusiidda go Hearrá
Ipmileamet rávká. "  Ollu eará sániiguin ge son duođaštii sidjiide
, ja rávvii sin: " Diktet iežadet bestojuvvot dán gážžáris
sohkagottis. "  Sii geat vuostáiválde su sáni, gásttašuvvojedje,
ja dan beaivvi lasihuvvojedje oskkolaččaid jovkui sullii golbma
duhát olbmo. Sii bisso oskkáldasat apoastaliid oahpahusas ja
searvevuođas, láibedoadjaleamis ja rohkadusas. Šattai ballu
olbmuid gaskii, dasgo apoastalat dahke ollu oavdudaguid ja mearkkaid
. Buot oskkolaččat bisso čoahkis ja sii atne buot oktasaččat
. Sii vuvde dáluideaset ja dávviriiddiset ja juogadedje ruđaid
buohkaide juohkehačča dárbbu mielde. Juohke beaivvi sin joavku
čoahkkanii tempelii, ja ruovttuineaset sii doadjaledje láibbi ja
boradedje ávuin ja duođalaš váimmuiguin. Sii máidno Ipmila, ja
oppa álbmot anii sin árvvus. Beaivválaččat Hearrá lasihii
oskkolaččaid jovkui sin geat bestojuvvojedje. Biehtár buorida ja
sárdnida Biehtár ja Johanas manaiga bajás tempelii ovccát diimmus,
rohkosbottus. Muhtun olmmái gii lei leamaš lámis riegádeami rájes,
guddojuvvui juohke beaivvi dohko ja biddjojuvvui dan tempelpoartta
gurrii mii gohčoduvvo Čáppapoartan, vai son gearjidivččii sis
geat manne tempelšilljui. Go son oinnii Biehtára ja Johanasa
mannamin sisa, de ánuhii sudnos ge attáldaga. Soai geahčaiga
njuolga sutnje, ja Biehtár celkkii: " Geahča munnuide! "  Son
dagai nu ja doaivvui oažžut juoidá sudnos. Muhto Biehtár celkkii:
" Silbbat dahje gollit mus eai gal leat, muhto dan mii mus lea,
attán dutnje. Jesus Kristusa, nasaretlačča, nammii: " Čuožžil
ja vázzil! "  Ja son dohppii olbmá olgeš gihtii ja čuoččáldahtii
su. Dan seammás su juolggit ja juolgelađđasat nanosmuvve, son
njuikii čuoččat ja váccašii. Son čuovvulii sudno tempelšilljui
, gos son váccašii viehkalattai máinnodettiin Ipmila. Ja buohkat
oidne su váccašeamen ja máidnumin Ipmila. Sii dovdájedje su ja dihte
ahte son lei dat gii lávii čohkkát Čáppapoartta guoras gearjideamen
, ja sii hirpmástuvve ja suorganedje das mii lei dáhpáhuvvan sutnje
. Olmmái bisui Biehtára ja Johanasa lahka, ja olbmot čohkiidedje
ovddošemiin sudno birra dan báikái mii gohčoduvvui Salomo
geađgestoalpohállan. Biehtára sárdni tempelis Go Biehtár oinnii dán
de sárdnugođii olbmuide: Israellaččat, manne dii ovddošehpet dán
? Manne geahččabehtet munnuide dego moai iežame fámuin dahje
ipmilbalolašvuođain livččiime ožžon dán olbmá vázzit ? Ean fal,
Abrahama ja Issáha ja Jáhkoba Ipmil, min máddariid Ipmil, lea
hearvásin dahkan bálvaleaddjis Jesusa. Su dii attiidet eiseváldái ja
biehttaleiddet Pilatusa ovddas, go son lei mearridan luoitit su
luovus. Dii biehttaleiddet su guhte lei bassi ja vanhurskkis, ja
siđaidet olmmošgoddi luovus. Muhto eallima oaivámučča dii
gottiidet, su gean Ipmil bajásčuoččáldahtii jábmiid luhtte; moai
letne dán duođašteaddjit. Osku Jesusii ja su nammii lea addán fámu
dán olbmái gean dii oaidnibehtet ja dovdabehtet. Dat osku man mii
oažžut dán nama bokte, lea dahkan su áibbas dearvvašin din
buohkaid oaidnut. Álbmotguoimmit, mun dieđán ahte dii dagaidet dán
diehtemeahttunvuođas, nugo din oaivámuččat ge. Muhto nu lea Ipmil
ollašuhttán dan maid son lei sárdnidahttán ovddalgihtii buot
profehtaidis bokte, ahte su Messias galggai gillát. Gáhtet dan
dihtii ja jorgalehket, vai din suttut sihkkojuvvošedje eret. De
áigi boahtá go Hearrá áhpásmahttá din, ja vuolggaha dan Jesusa gii
lei dat Messias gean son lei válljen. Son ferte orrut almmis gitta
dassá go dat áigi boahtá go buot ráhkaduvvo ođđasis maid Ipmil lea
sárdnidan doložis bassi profehtaidis njálmmi bokte. Movsses han
celkkii: Hearrá Ipmileattet čuoččáldahttá didjiide mu lágán
profehta álbmotguimmiideattet gaskkas. Guldalehket buot maid son
cealká didjiide. Muhto juohkehaš guhte ii guldal dán profehta,
jávkaduvvo eret álbmogis ja duššaduvvo. Maiddái buot eará profehtat
guđet leat sárdnidan, gitta Sámmola rájes, leat einnostan dáid
beivviid dáhpáhusaid. Dii lehpet profehtaid mánát ja lehpet árben dan
lihtu man Ipmil ásahii din máddariiguin go celkkii Abrahamii: Du náli
bokte buressivdniduvvojit buot eatnama sohkagottit. Ovddimustá din
várás Ipmil čuoččáldahtii ja vuolggahii bálvaleaddjis, vai son
buressivdnidivččii din go jorgalahttá juohkehačča dis eret din
bahávuođas. Biehtár ja Johanas Ráđi ovddas Go Biehtár ja Johanas
ain leigga sárdnumin olbmuide, de bohte fáhkka báhpat ja
tempelfávttaid kommandánta ja saddukealaččat. Sii ledje suhttan das
go apoastalguovttos oahpaheigga olbmuid ja čujuhettiin Jesusii
sárdnideigga bajásčuožžileami jábmiid luhtte. Sii válde sudno
gitta ja bidje giddagassii nuppi beaivái, dasgo lei juo eahket
. Muhto olusat sis geat ledje gullan sártni, oskugohte, ja oktiibuot
sii ledje dál birrasiid vihtta duhát olbmá. Nuppi beaivvi
juvddálaččaid ráđđehearrát čoahkkanedje Jerusalemis vuorrasiiguin
ja čálaoahppavaččaiguin. Bajimušbáhppa Hannas lei doppe ja Kaifas
, Johanas, Aleksander ja buohkat geat ledje bajimušbáhpa sogas. Sii
gohččo apoastalguoktá lusaset ja jearahedje sudno: " Makkár fámuin
ja gean nammii leahppi dahkan dan ? "  Dievva Bassi Vuoiŋŋas Biehtár
vástidii sidjiide: " Álbmoga ráđđehearrát ja vuorrasat! Go moai
odne dutkojuvvojetne dan buori dagu dihtii maid letne dahkan buohcci
olbmái, ja mo son buoriduvvui, de dihtet dii buohkat ja oppa Israela
álbmot ahte dát olmmái čuožžu dearvvašin din ovddas Jesus Kristusa
, nasaretlačča, nammii. Su dii russiinávliidet, muhto Ipmil
bajásčuoččáldahtii su jábmiid luhtte. Son lea dat geađgi man dii
huksejeaddjit hilgguidet, muhto dat šattai váldočiehkageađgin. Ii
oktage eará sáhte beastit go son, dasgo ii leat addojuvvon olbmuide
eará namma almmi vuolde mii sáhtášii beastit min. "  Sii ovddošedje
go oidne Biehtára ja Johanasa roahkkatvuođa ja árvidedje ahte soai
leigga oahppameahttun olbmát. Sii dihte maiddái ahte soai leigga
leamaš Jesusa mielde. Ja go sii oidne buoriduvvon olbmá čuožžumin
das sudno luhtte, de eai sáhttán vuosttaldit. Sii gohččo sudno
mannat olggos diggelanjas ja ráđđádallegohte: " Maid mii galgat
dahkat dáinna olbmoguoktáin ? Soai leaba dahkan čielga oavdudagu;
dat lea almmus juohkehažžii gii orru Jerusalemis, eat ge mii sáhte
biehttalit dan. Muhto amas dát sáhka viidánit dađe eanet olbmuid
gaskii, de mii fertet áitit sudno ahte eaba oaččo šat sárdnut
ovttage olbmui dán nammii. "  Sii gohččo sudno fas sisa ja gilde
sudno sárdnideames šat ja oahpaheames Jesusa nammii. Muhto Biehtár
ja Johanas vástideigga sidjiide: " Dubmejehket ieža, lea go Ipmila
ovddas riekta jeagadit din eanebut go Ipmila. Muhto ean moai sáhte
orrut sártnokeahttá dan birra maid letne oaidnán ja gullan. "  Dalle
sii áite sudno vel eanebut, muhto dattege luite sudno luovus olbmuid
dihtii; sii eai duostan ráŋggáštit sudno, dasgo buohkat máidno
Ipmila dan dihtii mii lei dáhpáhuvvan. Olmmái gii lei buoriduvvon dán
oavdumearkka bokte, lei badjel njealljelogi jagi. Searvegotti
rohkadus ja searvevuohta Maŋŋil go soai leigga luitojuvvon, manaiga
ustibiiddiska lusa ja muitaleigga maid bajitbáhpat ja vuorrasat ledje
dadjan. Go sii gulle dan, de buohkat rohkadallagohte ovtta jitnii
Ipmilii ja dadje: " Hearrá, don guhte sivdnidit almmi ja eatnama ja
meara ja buot mat dain leat! Don addet Bassi Vuoiŋŋa min máddarii
Dávvedii, bálvaleaddjásat, ja celket su njálmmiin: Manne báhkinat
stuibmidit ? Manne álbmogat hutket joavdelas juonaid ? Eatnama
gonagasat čuožžilit ja ráđđejeaddjit čoagganit Hearrá ja su
Messiasa vuostái. Duođaid, sii leat lihtodan dán gávpogis du bassi
bálvaleaddji Jesusa vuostái, gean don leat vuoiddadan, sihke Herodes
ja Pontius Pilatus oktan báhkiniiguin ja Israela álbmogiin,
ollašuhttin dihtii dan maid du giehta ja dáhttu lei juo mearridan
. Ja dál, Hearrá, geahča mo sii uhkidit min ja suova
bálvaleddjiidat sárdnidit sánát buot roahkkatvuođain. Geige gieđat
ja dearvvašmahte buhcciid, ja divtte mearkkaid ja oavdudaguid
dáhpáhuvvat bassi bálvaleaddját Jesusa nammii. "  Go sii ledje
rohkadallan, de doarggistišgođii báiki gosa sii ledje čoahkkanan,
ja sii buohkat devdojuvvojedje Bassi Vuoiŋŋain, ja sii sárdnidedje
Ipmila sáni roahkkatvuođain. Oppa oskkolaččaid joavkkus lei okta
váibmu ja okta siellu, ii ge oktage atnán opmodagas leamen dušše
iežas; sii atne buot oktasaččat. Apoastalat duođaštedje stuora
fámuin ahte Hearrá Jesus lei bajásčuožžilan, ja stuora árbmu lei
singuin buohkaiguin. Ii oktage sis gillán vádjitvuođa, dasgo sii
geain ledje bealddut dahje viesut, vuvde daid ja bukte buot ruđaid
ja bidje daid apoastaliid julggiid ovdii. Ruđat juhkkojuvvojedje
juohkehažžii dađe mielde go guhtege dárbbašii. Lei muhtun
Jovsset-nammasaš levihtta Kyprosis eret, gean apoastalat gohčodedje
Barnabassan, dat mearkkaša jeđđehusa bárdni. Son ge vuvddii
bealddu mii sus lei, buvttii ruđaid ja bijai apoastaliid julggiid
ovdii. Ananias ja Safira Muhtun olmmái gean namma lei Ananias ja su
eamit Safira vuvddiiga eananopmodaga. Muhto suoli son doaladii sierra
oasi hattis, ja eamit diđii dan; loahpaid son attii apoastaliidda
. De Biehtár dajai: " Ananias, manne Sáhtán lea deavdán du váimmu,
go don geahččalat gielistit Bassi Vuigŋii ja doaladit alccesat oasi
dan ruđas maid ožžot bealddu ovddas ? Ii go bealdu gullan dutnje
ovdal go vuvdet dan ? Ja go de ledjet vuovdán, it go dalle ieš
mearridan ruđaid badjel ? Mo dakkár jurdagat sáhtte badjánit du
váibmui ? It don leat gielistan olbmuid, muhto Ipmila. "  Go Ananias
gulai dáid sániid, de gahčai dasa ja jámii. Ja stuora ballu bođii
buohkaide geat gulle dan birra. Muhtun nuorra olbmát gisse jábmi,
gudde su olggos ja hávdádedje su. Sullii golbma diimmu dás maŋŋil
bođii su eamit sisa, ii ge son diehtán mii lei dáhpáhuvvan. Biehtár
jearai: " Daja munnje, dá go lei buot maid doai oaččuide bealddu
ovddas ? " Nisu vástidii: " Lei, die lei buot. "  Biehtár dajai
sutnje: " Mo doai sáhtiide soabadit geahččalit Hearrá Vuoiŋŋa ?
Gula, uvssa olgobealde gullojit sin lávkkit geat leat hávdádan du
boatnjá; sii guddet du ge olggos. "  Dan seammás nisu gahčai
Biehtára julggiid ovdii ja attii vuoiŋŋas. Go nuorra olbmát bohte
sisa, de gávdne su jápmán, ja sii gudde su olggos ja hávdádedje su
boatnjás báldii. Stuora ballu bođii oppa searvegoddái ja buohkaide
geat gulle dan. Mearkkat ja oavdudagut Ollu mearkkat ja oavdudagut
dáhpáhuvve olbmuid gaskkas apoastaliid gieđaid bokte. Buot
oskkolaččat bisso ovttamielalažžan ja lávejedje čoagganit Salomo
geađgestoalpohállii. Ii oktage eará duostan servvoštallat singuin,
muhto álbmot anii sin alla árvvus. Eanet ahte eanet olbmot, stuora
lohku olbmát ja nissonat, oskugohte Hearrái ja sii lasihuvvojedje
oskkolaččaid jovkui. Sii gudde velá buhcciid ge geainnuid ala ja
vellehedje sin seaŋggaid ja guoddinseaŋggaid ala, vai juobe
Biehtára suoivva ge deaivvašii sin go váccii meattá. Maiddái
Jerusalema biras gávpogiin bohte ollu olbmot geat bukte mielddiset
buhcciid ja dakkáriid geaid buhtismeahttun vuoiŋŋat givssidedje, ja
buohkat dearvvašmahttojuvvojedje. Apoastalat Ráđi ovddas Dalle
bajimušbáhppa ja buot su doarjaleaddjit, dat lea saddukealaččaid
bellodat, čuožžiledje dievva áŋgirvuođas ja válde apoastaliid
gitta ja bidje sin gávpotgiddagassii. Muhto Hearrá eŋgel rabai
giddagasa uvssaid ihkku, doalvvui sin olggos ja celkkii: " Mannet
tempelšilljui ja sárdnidehket olbmuide buot eallima sániid. "  Go
sii gulle dan, de manne tempelii árrat nuppi iđida ja oahpahedje
olbmuid. Dan botta bajimušbáhppa ja su bealušteaddjit gohččo
čoahkkái Ráđi, oppa Israela vuorrasiid. Sii gohččo viežžat
apoastaliid giddagasas. Muhto go bálvaleaddjit bohte dohko, de eai
gávdnan sin doppe. Bálvaleaddjit bohte ruovttoluotta ja muitaledje:
" Mii gávnnaimet giddagasa fuolalaččat lohkkaduvvon ja fávttaid
čuožžumin uvssaid ovddas. Muhto go mii rabaimet uvssaid, de eat
gávdnan ovttage siste. "  Go tempelfávttaid kommandánta ja
bajitbáhpat gulle dan, de šadde eahpádussii ja imaštedje
gaskaneaset mii duođaid lei dáhpáhuvvan. Dan seammás bođii muhtun
ja muitalii sidjiide: " Dat olbmát geaid dii bijaidet giddagassii,
čužžot dál tempelšiljus oahpaheamen olbmuid. "  Kommandánta ja
fávttat manne dohko ja vižže sin, muhto eai fal
veahkaválddálašvuođain; sii balle ahte olbmot geađgádit sin. Sii
válde apoastaliid mielddiset ja dolvo sin Ráđi ovdii. De
bajimušbáhppa dutkagođii apoastaliid: " Mii gilddiimet din garrasit
oahpaheames dán olbmá nammii. Ja dattege lehpet viiddidan ohpodet
miehtá Jerusalema ja áigubehtet diktit dien olbmá vara boahtit min
badjelii. "  Muhto Biehtár ja eará apoastalat vástidedje: " Olmmoš
ferte jeagadit Ipmila eanebut go olbmuid. Min máddariid Ipmil
bajásčuoččáldahtii Jesusa, gean dii heŋgiidet ruossamurrii ja
gottiidet. Su lea Ipmil bajidan ja bidjan olgeš gieđas beallái
oaivámužžan ja beastin, addin dihtii Israelii jorgalusa ja suttuid
ándagassii addojumi. Mii leat buot dáid daguid duođašteaddjit, nu
maiddái Bassi Vuoigŋa gean Ipmil lea addán sidjiide geat jeagadit su
. "  Go sii gulle dán, de moaráskedje ja árvaledje goddit sin. Muhto
de čuožžilii Ráđis muhtun olmmái, farisealaš Gamaliel,
láhkaoahpaheaddji, gean olles álbmot anii alla árvvus. Son gohčui
sin doalvut apoastaliid olggos oanehis boddui ja de sárdnugođii: "
Israellaččat, smihttet dárkilit maid dahkabehtet dáiguin olbmáiguin
. Dovle bođii Teudas ovdan; son anii iežas stuora olmmájin, ja
sullii njeallječuođi olbmo čuovvuledje su. Muhto son goddojuvvui,
ja buot su čuovvut bieđganedje ja jávke. Su maŋŋil,
álbmotlohkama áiggi, bođii galilealaš Judas, gii oaččui olbmuid
mielddis stuibmái. Son ge goddojuvvui, ja buohkat geat ledje čuvvon
su, bieđganedje. Ja dál cealkkán didjiide: Diktet dáid olbmáid
ráfis, luitet sin mannat. Jos dát leažžá dušše olbmuid dáhttu ja
dahku, de das ii boađe mihkkege. Muhto jos dat bođeš Ipmilis, de
dii ehpet veaje bissehit sin. Váruhehket, ahte ehpet gártta doarrut
Ipmila vuostái. " Sii čuvvo su rávvaga ja gohččo apoastaliid sisa
fas, spihččehedje sin ja gilde sin sárdnideames Jesusa nammii. De
sii luite sin mannat. Apoastalat guđđe Ráđi ja illudedje go ledje
adnojuvvon dohkálažžan hiddjiduvvot Jesusa nama dihtii. Nugo ovdal
sii oahpahedje tempelis ja ruovttuin ja sárdnidedje beaivválaččat
ahte Jesus lea Messias. Čiežas válljejuvvojit bálvalandoibmii Dán
áiggi, go máhttájeddjiid lohku dađistaga lassánii, de greikkagielat
juvddálaččat nimmoredje hebreagielagiid vuostái, danne go sin
leaskkat govssahalle beaivválaš borramušjuogadeamis. Dat
guoktenuppelogis gohččo dalle čoahkkái buot máhttájeddjiid ja dadje
: " Ii livčče riekta jos mii heaittášeimmet sárdnideames Ipmila
sáni dan dihtii go fertet lágidit biepmuid. Oskuguoimmit,
válljejehket iežadet searvvis čieža olbmá geain lea buorre beaggin
ja geat leat dievva Vuoiŋŋas ja viisodagas; sin mii bidjat dán
bálvalussii. Muhto mii áigut bissut rohkadallamis ja sáni bálvaleamis
. "  Olles joavkku mielas lei dát buorre evttohus. Ja sii válljejedje
Stefanusa, olbmá gii lei dievva oskkus ja Bassi Vuoiŋŋas, ja
Filipa, Prokorusa, Nikanora, Timona, Parmenasa ja Nikolaosa,
antiokialaš olbmá gii lei proselyhtta. Sii divvo sin apoastaliid
ovdii, geat rohkadalle ja bidje gieđaideaset sin ala. Ipmila sátni
ovdánii, ja máhttájeddjiid lohku Jerusalemis lassánii sakka. Ollu
báhpat ge vuostáiválde oskku. Stefanus Stefanus lei dievva árpmus ja
fámus ja dagai stuora oavdudaguid ja mearkkaid olbmuid gaskkas. De
bohte muhtumat dan synagogas mii gohčoduvvo friddjandahkkojuvvomiid
synagogan. Das ledje kyrenelaččat ja aleksandrialaččat, ja
Kilikia ja Asia eanangotti olbmot. Sii nákkáhallagohte Stefanusiin
. Muhto eai sii birgen dan viissisvuođa ja Vuoiŋŋa vuostái mii lei
su sániin. Dalle sii suollemasat dájuhedje muhtumiid dadjat: " Mii
leat gullan su bilkideamen Movssesa ja Ipmila. "  Nu sii háhttejedje
álbmoga, vuorrasiid ja čálaoahppavaččaid, ja dasto sii bohte ja
dohppejedje Stefanusa ja dolvo su Ráđi ovdii. Doppe sii bukte
vearreduođašteddjiid geat dadje: " Dát olmmái ii heaitte sárdnumis
bassi báikki ja lága vuostái. Mii gulaimet su dadjamin ahte
nasaretlaš Jesus áigu duššadit dán báikki ja rievdadit daid vieruid
maid Movsses lea addán midjiide. "  Buohkat geat ledje Ráđis,
gehčče sutnje ja oidne ahte su ámadadju lei dego eŋgela muođut
. Bajimušbáhppa jearai: " Lea go dát duohta ? "  Stefanus vástidii:
Guldalehket mu, álbmotguoimmit ja álbmoga áhčit! Hearvásvuođa
Ipmil almmustahtii iežas min áhččái Abrahamii dalle go son orui
Mesopotamias ovdal go son ássagođii Karanii, ja celkkii sutnje:
Vuolgge eret eatnamisttát ja sogastat ja mana dan eatnamii man mun
čájehan dutnje. Dalle Abraham guđii Kaldea eatnama ja ásaiduvai
Karanii, ja maŋŋil go su áhčči lei jápmán, de Ipmil gohčui su
fárret dán eatnamii gos dii dál ássabehtet. Ii son addán sutnje
maidege das opmodahkan, ii oppa juolggi viiddu ge, muhto son
lohpidii addit sutnje eatnama oapmin, sutnje ja su nállái, vaikko
sus eai lean mánát. Ipmil celkkii: Su nálli šaddá orrut vierisin
amas eatnamis, gos sii leat šlávvan ja sordojuvvojit njeallječuođi
jagi. Muhto, celkkii Ipmil, mun áiggun dubmet dan álbmoga man
šlávvan sii leat, ja dasto sii vulget olggos dan eatnamis ja
bálvalit mu dán báikkis. Ipmil attii sutnje birračuohpahusa lihtu,
ja son šattai Issáha áhččin ja birračuohpai su gávccát beaivvi
. Issát šattai Jáhkoba áhččin, ja Jáhkot šattai min álbmoga
guoktenuppelohkái máttarvánhemiid áhččin. Máddarat gáđaštišgohte
Jovsseha ja vuvde su Egyptii. Muhto Ipmil lei su mielde ja gájui su
buot áŧestusain. Ipmil attii sutnje árpmu ja viissisvuođa nu ahte
farao, Egypta gonagas, luohttigođii sutnje, ja bijai su hálddašit
Egypta ja oppa iežas dállodoalu. De bođii nealgeheahti olles
Egyptii ja Kanaanii, ja vártnuhisvuohta lei stuoris. Eai min
máddarat ge fidnen biepmu. Go Jáhkot gulai ahte Egyptas lei gordni,
de vuolggahii min máddariid dohko vuosttaš gearddi. Muhto nuppi
gearddi go sii bohte, de Jovsset almmustahtii iežas vieljaidasas,
ja farao bođii diehtit Jovsseha soga birra. Dalle Jovsset rávkkai
lusas áhčis Jáhkoba ja olles joavkkus, oktiibuot čiežalogivihttasa
. Ja Jáhkot manai dasto Egyptii. Dohko son jámii, nugo min máddarat
ge. Sii dolvojuvvojedje Šikemii ja hávdáduvvojedje dan hávdái man
Abraham lei oastán Hamora bártniin Šikemis ja máksán silbbain. Áigi
lahkanii go Ipmila lohpádus Abrahamii galggai ollašuvvat, ja álbmot
lassánii ja stuorui Egyptas dassážii go šattai ođđa gonagas guhte
ii dovdan Jovsseha. Son gávvilušai min álbmoga vuostái, sorddii min
máddariid ja bággii sin bidjat olggos njuoratmánáideaset amaset sii
beassat eallit. Dan áiggi Movsses riegádii. Son lei čáppa mánná
gean Ipmil anii ráhkisin. Golbma mánu son bibmojuvvui áhčis dálus
. Dasto biddjojuvvui olggos, muhto farao nieida gávnnai su ja
bajásgesii su iežas bárdnin. Movssesii oahpahuvvui buot egyptalaš
viisodat, ja son lei fámolaš sihke sániin ja daguin. Go Movsses lei
njealljelogi jagi boaris, de hálidišgođii oahppaladdat
álbmotguimmiidis, israellaččaid. Go son oinnii mo muhtun sis
illástuvvui, de Movsses doamihii veahkehit su ja gottii egyptalačča
mávssahan dihtii illástuvvan olbmá. Son navddii ahte su
álbmotguoimmit áddešedje ahte Ipmil lei válljen su sin beastin,
muhto eai sii ádden dan. Nuppi beaivvi son bođii go guovttis sis
leigga doarrumin gaskaneaskka, ja son geahččalii soabahit sudno ja
dajai: " Olbmát, doai han leahppi álbmotguimmežat! Manne doai
dahkabeahtti vearrut goappat guoibmáseatte ? "  Muhto son guhte lei
dahkan vearrut nubbái, hoigadii Movssesa eret ja dajai: " Gii lea
bidjan du min oaivámužžan ja duopmárin ? Dáiddát áigut mu ge goddit
, nugo ikte goddet egyptalačča ? "  Go Movsses gulai dán, de
báhtarii, ja son ásaiduvai vierisin Midianii, gos sutnje riegádedje
guokte bártni. Go njealljelogi jagi ledje vássán, de eŋgel
almmustuvai sutnje Sinaivári meahcis buolli bastilislánjá
dollanjuokčamiin. Go Movsses oinnii dán, de ovddošii dan
oainnáhusa, ja go manai lagabuidda geahččat, de gullui Hearrá
jietna: Mun lean du máddariid Ipmil, Abrahama ja Issáha ja Jáhkoba
Ipmil. De Movsses doarggistišgođii ii ge duostan geahččat. Muhto
Hearrá celkkii sutnje: Nuola gápmagiiddát julggiinat! Dasgo dat
báiki gos don leat čuožžumin, lea bassi eanan. Mun lean oaidnán
mo mu álbmot sordojuvvo Egyptas ja gullan sin šuohkkimiid, ja mun
lean njiedjan beastit sin. Boađe dál! Mun vuolggahan du Egyptii
. Dán Movssesa israellaččat biehttaledje go dadje: Gii lea dahkan
du oaivámužžan ja duopmárin ? Muhto aiddo su Ipmil vuolggahii
oaivámužžan ja gáddjun go eŋgel almmustuvai bastilislánjás sutnje
veahkkin. Aiddo son doalvvui sin eret Egyptas ja dagai oavdudaguid ja
mearkkaid Egyptas, Ruksesmearas ja njealljelogi jagi meahcis. Dát
Movsses celkkii israellaččaide: Ipmil čuoččáldahttá didjiide mu
lágán profehta álbmotguimmiideattet gaskkas. Aiddo son, dalle go
álbmot lei čoagganan meahccái, almmuhii min máddariidda dan maid
eŋgel sártnui sutnje Sinaiváris. Son vuostáiválddii ealli sániid,
addin dihtii daid midjiide. Muhto min máddarat eai dáhtton jeagadit
su. Sii hoigadedje su eret, ja váimmuineaset sii ehce ruovttoluotta
Egyptii ja dadje Aronii: " Ráhkat midjiide ipmiliid mat jođihivčče
min. Dasgo mii eat dieđe mii lea dáhpáhuvvan dán Movssesii gii
doalvvui min eret Egyptas. "  Nu sii ráhkadedje gálbbi ja
oaffarušše dan eahpeipmilii, ja sii illudedje gieđaideaset dujiid
dihtii. Muhto Ipmil jorggihii sis eret ja guđii sin bálvalit almmi
násttiid, nugo lea čállojuvvon profehtaid girjái: Israela sohka,
lehpet go oaffaruššan munnje njuovvanoaffariid ja eará oaffariid dán
njealljelogi jagis meahcis ? Dii guttiidet Moloka goađi ja
Raifan-ipmila nástti, daid govaid maid ráhkadeiddet gudnejahttit daid
. Dan dihtii mun sirddán din nuppi beallái Babylonia. Min máddariin
lei meahcis duođaštusa goahti. Movsses lei ráhkadan dan nugo Ipmil
gohčui, dan ovdagova mielde man Movsses lei oaidnán. Min máddarat
árbejedje dan ja bukte dan mielddiset go sii Josva láidejumi vuolde
válde alcceseaset dan eatnama gos báhkinat ledje ássan, dat geaid
Ipmil ájii eret min máddariid ovddas. Nu lei gitta Dávveda beivviid
rádjái. Dávvet oaččui árpmu Ipmilis ja ánui ahte gávnnašii
orrunvistti Jáhkoba sohkii. Salomo huksii Ipmilii viesu. Buot Alimus
ii dattege ása viesuin maid olbmuid gieđat leat huksen. Profehta han
cealká: Albmi lea mu truvdnu, ja eanan lea mu julggiid vuloš
. Makkár viesu dii huksešeiddet munnje, cealká Hearrá, ja gos ba
livččii mu vuoiŋŋastanbáiki ? Ii go mu giehta leat sivdnidan buot
dán ? Ceaggás niskkit dii lehpet, ja birračuohpakeahttá sihke
váimmut ja bealjit! Álelassii dii vuostálastibehtet Bassi Vuoiŋŋa
nugo din máddarat, nu dii ge. Lea go goassege leamaš profehta gean
din máddarat eai leat doarrádallan ? Sii godde sin geat einnostedje
ahte Vanhurskkis galggai boahtit. Ja dál dii lehpet beahttán ja
goddán su, dii geaidda eŋgelat bukte lága, muhto dii ehpet doallan
dan. Stefanus geađgáduvvo Go sii gulle dan, de sii moaráskedje
sutnje nu ahte gáske bániid. Muhto Stefanus lei dievva Bassi
Vuoiŋŋas, ja son geahčai almmi guvlui, oinnii Ipmila
hearvásvuođa ja Jesusa čuožžumin Ipmila olgeš gieđa bealde. Son
dajai: " Mun oainnán almmi rabasin ja Olbmobártni čuožžumin Ipmila
olgeš gieđa bealde. "  Muhto dalle sii huikkádedje alla jienain ja
dahppe beljiideaset gieđaiguin, ja oktan olmmájin fallehedje su
. Sii ádje su olggos gávpogis ja geađgádedje su. Vihtanat nulle
olgguldasbiktasiiddiset ja bidje daid nuorra olbmá julggiid ovdii gean
namma lei Sávlos. Go sii ledje geađgádeamen Stefanusa, de son
rohkadalai: " Hearrá Jesus, vuostáiváldde mu vuoiŋŋa. "  De son
luoitádii čippiidis ala ja čuorvvui alla jienain: " Hearrá, ale
logahala sidjiide dán suttu. " Dáiguin sániiguin son nohkai. Maiddái
Sávlos ge mieđai dasa ahte Stefanus goddojuvvui. Doarrádallan Seammá
beaivvi álggii garra doarrádallan Jerusalema searvegotti vuostái
. Buohkat earet apoastaliid bieđganadde miehtá Judea ja Samaria
guovlluid. Muhtun ipmilbalolaš olbmát hávdádedje Stefanusa ja dolle
stuora morašváidagiid su muitun. Muhto Sávlos vikkai duššadit
searvegotti. Son jođii dáluid mielde ja gaikkui olggos sihke olbmáid
ja nissoniid ja bijahii sin giddagassii. Filip Samarias Sii geat
ledje bieđganaddan juohke guvlui, johtališgohte sárdnideamen
evangeliuma. Filip bođii vuolás Samaria oaivegávpogii, ja doppe son
sárdnidii Kristusa birra. Ja buohkat vuhtiiválde Filipa sániid go
guldaledje su ja oidne mearkkaid maid son dagai. Dasgo olusiin ledje
buhtismeahttun vuoiŋŋat mat vulge sis olggos alla huikasiiguin, ja
ollu lápmásat ja skierpmát buoriduvvojedje. Dan gávpogis lei stuora
illu. Gávpogis lei muhtun Simmon-nammasaš olmmái guhte lei guhká juo
bahánoaidevuođain čádjidahttán samarialaččaid. Son anii iežas
stuorisin. Buohkat hálle su birra, ja sihke smávvát ja stuorrát
dadje: " Dát olmmái lea Ipmila fápmu, mii gohčoduvvo Stuora Fápmun
. "  Sii guldaledje su, danne go son lei guhkes áiggi čádjidahttán
sin bahánoaidedaguidisguin. Muhto go sii luhtte Filipii gii sárdnidii
evangeliuma Ipmila riikka ja Jesus Kristusa nama birra, de sii
gásttašuvvojedje, sihke olbmát ja nissonat. Simmon ieš ge
oskugođii, ja gásttas maŋŋil son bisui Filipa luhtte ja ovddošii
daid mearkkaid ja fámolaš daguid maid oinnii. Go apoastalat
Jerusalemis gulle ahte Samaria lei vuostáiváldán Ipmila sáni, de
vuolggahedje Biehtára ja Johanasa dohko. Soai bođiiga vuolás ja
rohkadalaiga sin ovddas, vai sii oččošedje Bassi Vuoiŋŋa. Dasgo
Vuoigŋa ii lean velá boahtán guđege badjelii sin searvvis; sii
ledje dušše gásttašuvvon Hearrá Jesusa nammii. Soai bijaiga
gieđaideaskka sin ala, ja sii ožžo Bassi Vuoiŋŋa. Muhto go
Simmon oinnii ahte Vuoigŋa addojuvvui go apoastalat bijaiga
gieđaideaskka sin ala, de son fálai sudnuide ruđaid ja dajai: "
Addi munnje ge dan fámu, nu ahte dat gean ala mun bijan gieđaidan,
oažžu Bassi Vuoiŋŋa! "  Muhto Biehtár dajai sutnje: " Lehkoset
du ruđat ja don garuhuvvon jos oaivvildat ahte sáhtát oastit Ipmila
attáldaga ruđain! Ii dus leat oassi dahje vuorbi dasa, dasgo du
váibmu ii leat vuoiggalaš Ipmila ovddas. Jorgal iežat
bahávuođastat, ja rohkadala Hearrái ahte son attášii dutnje
ándagassii go sáhttet váimmustat diekkáriid oppa jurddašit ge. Dasgo
mun oainnán ahte don leat dievva bahčavuođa sáhpis ja giddanan
vearrivuhtii. "  Simmon vástidii: " Rohkadalli Hearrái mu ovddas,
aman mun deaivvahallat dasa maid doai leahppi dadjan. "  Maŋŋil go
apoastalat leigga duođaštan ja sárdnidan Hearrá sáni, de máhcaiga
Jerusalemii, ja dohko jođedettiin soai sárdnideigga evangeliuma ollu
Samaria giliin. Filip ja Etiopia gonagasbálvaleaddji Hearrá eŋgel
sártnui Filipii: " Ráhkkan ja mana lulás dan geainnu mielde mii manná
Jerusalemis vuolás Gasai. " Dát geaidnu lea ávdin. Filip ráhkkanii
ja vulggii. De bođii muhtun alla etiopialaš ámmátolmmái gii
bearráigeahčai kandake, dahje Etiopia dronnega, dávviriid. Son lei
fitnan Jerusalemis bálvaleamen Ipmila, ja dál son lei máhccamin
ruoktot ja lei čohkkámin vovnnastis lohkamin profehta Jesaja. De
Vuoigŋa celkkii Filipii: " Mana vovnna lusa ja biso dan lahka. "
Filip viegai dohko, ja go gulai su lohkamin profehta Jesaja, de
jearai: " Áddet go don maid logat ? "  Olmmái vástidii: " Mo mun
áddešin go ii oktage čilge munnje ? " De son bivddii Filipa boahtit
vovdnasis ja čohkánit iežas báldii. Dat bihttá čállagis man son
lei lohkamin, lei dát: Nu go sávza mii dolvojuvvo njuvvojuvvot,
nugo láppis mii orru jávohaga beaskideaddji ovddas, son ii rahpan
njálmmis. Go son vuoliduvvui, de váldojuvvui su duopmu eret. Gii
máhttá lohkat su maŋisbohttiid logu ? Dasgo su heagga lea váldojuvvon
eret eatnama alde. Gonagasbálvaleaddji dajai Filipii: " Muital
munnje gean birra profehta dás sárdnu ? Lea go iežas vai muhtun eará
birra ? "  De Filip sárdnugođii, ja dán čálabáikki vuođul son
sárdnidii sutnje evangeliuma Jesusa birra. Ja mátkkoštettiin soai
bođiiga muhtun sadjái gos lei čáhci, ja gonagasbálvaleaddji dajai:
" Dás lea čáhci. Lea go mihkkege mii hehttešii mu gásttašuvvomis ?
"  Filip vástidii: " Jos don oskkut oppa váimmustat, de lea vejolaš
. " Gonagasbálvaleaddji dajai: " Mun oskkun ahte Jesus Kristus lea
Ipmila Bárdni. "  De son gohčui orustahttit vovnna, ja guktot
njiejaiga čáhcái, sihke Filip ja gonagasbálvaleaddji, ja Filip
gásttašii su. Go leigga fas čuožžilan bajás čázis, de Hearrá
Vuoigŋa rohttii Filipa su luhtte eret, ii ge gonagasbálvaleaddji
oaidnán šat su, muhto son jotkkii mátkkis ilolažžan. Muhto Filip
oidnojuvvui fas Ašdodas, ja son sárdnidii evangeliuma buot gávpogiin
gos son jođii, gitta Kesarea rádjái. Sávlosa jorgalus Sávlos lei
ain dievva vašis Hearrá máhttájeddjiide ja uhkidii goddit sin. Son
manai bajimušbáhpa lusa ja siđai sus Damaskusa synagogaide
fápmudusreivve mii attii sutnje vuoigatvuođa váldit gitta sin geaid
gávnnai ja geat čuvvo Hearrá Geainnu, sihke olbmáid ja nissoniid,
ja doalvut sin Jerusalemii. Go lei jođus ja lahkanišgođii
Damaskusii, de almmi čuovga fáhkkestaga báitigođii su birra. Son
gahčai eatnamii ja gulai jiena mii celkkii sutnje: " Sávlos, Sávlos
, manne doarrádalat mu ? "  Son jearai: " Hearrá, gii don leat ? "
Ja jietna vástidii: " Mun lean Jesus, gean don doarrádalat. Muhto
čuožžil dál ja mana gávpogii. Doppe oaččut diehtit maid don
galggat dahkat. "  Su mátkeguoimmit čužžo das jávohaga; sii gulle
jiena, muhto eai oaidnán ovttage. Sávlos čuožžilii, muhto go
rabai čalmmiidis, de ii oaidnán maidege. Sii fertejedje váldit su
gihtii ja láidet su Damaskusii. Son lei čalmmeheapmin golbma beaivvi
, ii ge son borran ii ge juhkan. Damaskusis orui máhttájeaddji gean
namma lei Ananias. Hearrá celkkii sutnje oainnáhusas: " Ananias! "
Son vástidii: " Dá mun lean, Hearrá. "  Ja Hearrá celkkii: " Mana
Judasa vissui Njulgesgeainnus ja jeara Sávlosa gii lea Tarsosis eret
. Dasgo son lea dál rohkadallamin. Son lea oainnáhusas oaidnán
Ananias-nammasaš olbmá boahtimin ja bidjamin gieđaid su ala, vai
son oččošii oainnu fas. "  Ananias vástidii: " Hearrá, mun lean
gullan olusiid muitaleamen dán olbmá ja buot baháid birra maid son lea
dahkan du iežat olbmuide Jerusalemis. Ja son lea dál boahtán deike
bajitbáhpaid fámuin váldit gitta buohkaid geat rávket du nama. "
Muhto Hearrá celkkii sutnje: " Mana dal dohko. Dasgo mun lean
válljen su iežan gaskaoapmin doalvut mu nama báhkiniid, gonagasaid
ja Israela álbmoga ovdii. Mun áiggun čájehit sutnje man ollu son
ferte gillát mu nama dihtii. "  De Ananias vulggii, ja son bođii
vissui, bijai gieđaidis su ala ja celkkii: " Sávlos, vieljažan!
Hearrá lea vuolggahan mu, Hearrá Jesus guhte almmustuvai dutnje go
don ledjet boahtimin deike, vai don oččošit fas oainnu ja
devdojuvvošit Bassi Vuoiŋŋain. "  Dan seammás loggásedje Sávlosa
čalmmiin dego čuopmasat, ja son oaidnigođii. De son čuožžilii
ja gásttašuvvui. Go son lei boradan, de vuoimmáiduvai fas. Sávlos
orui moadde beaivvi máhttájeddjiid luhtte Damaskusis, gos son
dakkaviđe sárdnidišgođii synagogain ahte Jesus lea Ipmila Bárdni
. Buohkat geat gulle dán, ovddošedje sakka ja dadje: " Ii go son
lean dat gii Jerusalemis vikkai duššadit sin geat čurvot dan nama ?
Ii go son boahtán deike váldit gitta ja doalvut sin bajitbáhpaid lusa
? "  Sávlos nanosmuvai dađistaga, ja son jávohuhtii Damaskusa
juvddálaččaid go čájehii sidjiide čielgasit ahte Jesus lea Messias
. Muhtun áiggi geažes juvddálaččat lihtodišgohte goddit su. Muhto
Sávlos bođii diehtit sin bahás áigumuša. Sii fáktejedje
gávpotpoarttaid ijatbeaivái, vai beasašedje goddit su. Muhto muhtun
ija su máhttájeaddjit veahkehedje su báhtarit ja luite su vuolás gore
siste gávpotmuvrra olggobeallái. Sávlos Jerusalemis Go Sávlos bođii
Jerusalemii, de geahččalii servvoštallat máhttájeddjiiguin. Muhto
buohkat balle sus, dasgo eai jáhkkán ahte son lea máhttájeaddji
. Barnabas válddii su dasto mielde ja doalvvui su apoastaliid lusa ja
muitalii sidjiide mo Sávlos geainnu alde lei oaidnán Hearrá, mo
Hearrá lei sárdnon Sávlosii ja mo son Damaskusis lei sárdnidan
roahkkadit Jesusa nammii. Dás maŋŋil Sávlos elii ja vádjolii sin
gaskkas Jerusalemis ja sárdnidii roahkkadit Hearrá nammii. Son
sártnui ja nákkáhalai greikagielat juvddálaččaiguin, muhto sii
bivde goddit su. Go oskuvieljat bohte diehtit dán, de sii dolvo su
Kesareai ja vuolggahedje su viidáseabbot Tarsosii. Searvegottiin lei
dál ráfi miehtá Judea ja Galilea ja Samaria. Dat huksejuvvojedje ja
elle Hearrá balus, ja dat sturro Bassi Vuoiŋŋa fámu bokte. Biehtár
dahká oavdudaguid Biehtár jođii báikkis báikái ja bođii maiddái
Ipmila olbmuid lusa geat ásse Lyddas. Doppe deaivvai muhtun
Aineas-nammasaš olbmá guhte lei lámis ja lei leamaš seaŋggabuorrin
gávcci jagi. Biehtár dadjá sutnje: " Aineas, Jesus Kristus
dearvvašmahttá du. Lihka bajás ja láže seaŋggat! " Son
čuožžilii dallánaga. Buohkat geat ásse Lyddas ja Sáronis, oidne
su, ja sii jorgaledje Hearrái. Joppes lei máhttájeddjiid gaskkas
muhtun nisu gean namma lei Tabita, greikkagillii Dorkas. Son dagai
ollu buriid ja anii fuola gefiin. Muhto aiddo dáid áiggiid son
buohccái ja jámii, ja sii basse su ja bidje su muhtun loktalatnjii
. Lydda lea Joppe lahka, ja go máhttájeaddjit gulle ahte Biehtár lei
doppe, de vuolggahedje guokte olbmá su lusa dáiguin sániiguin: Doama
dakkaviđe min lusa! Biehtár ráhkkanii dallánaga ja vulggii sudno
mielde. Go son joavddai, de sii dolvo su loktii, gos buot leaskkat
čoahkkanedje čieru su birra. Sii čájehedje sutnje báiddiid ja
gávttiid maid Dorkas lei gorron go ain lei sin luhtte. Dallánaga
Biehtár gohčui buohkaid olggos, čippostii ja rohkadalai. De
jorggihii jábmi guvlui ja dajai: " Tabita, čuožžil! " Nisu rabai
čalmmiidis, ja go oinnii Biehtára, de čohkkedii. Biehtár geigii
sutnje gieđa ja veahkehii su čuoččat. De gohčui sisa
oskkolaččaid oktan leaskkaiguin ja čájehii sidjiide Dorkasa eallin
. Dát dáhpáhus bekkii miehtá Joppe ja olusat oskugohte Hearrái
. Biehtár orui viehka guhká Joppes muhtun Simmona luhtte gii lei
náhkkebárkejeaddji. Biehtár ja Kornelius Kesareas lei muhtun
Kornelius-nammasaš olmmái guhte bálvalii offisearan nugohčoduvvon
italialaš soahteossodagas. Son lei ipmilbalolaš olmmái nugo buohkat
su dálus, ja son attii valjis attáldagaid juvddálaččaide ja lei
álelassii rohkadallamin Ipmilii. Muhtun beaivvi ovccát diimmu
birrasiid son oinnii čielgasit oainnáhusas Ipmila eŋgela guhte
bođii su lusa ja celkkii sutnj: " Kornelius! "  Kornelius gávkkai
suorganemiin eŋgelii ja jearai: " Hearrá, maid don dáhtut ? "
Eŋgel vástidii sutnje: " Du rohkosat ja attáldagat leat badjánan
Ipmila ovdii, ja son lea muitán du. Vuolggat dál moaddása Joppii
viežžat muhtun Simmon-nammasaš olbmá guhte maiddái gohčoduvvo
Biehtárin. Son orru náhkkebárkejeaddji Simmona luhtte gean viessu lea
mearragáttis. "  Go eŋgel guhte sártnui sutnje, lei jávkan, de son
gohčui lusas guoktása bálvaleddjiinis ja ovtta ipmilbalolaš
soalddáha, ovtta su lagamuš olbmáin. Son čilgii sidjiide visot ja
vuolggahii sin Joppii. Nuppi beaivvi, go sii ledje johtimin ja
lahkanišgohte Joppii, de Biehtár manai guđat diimmus viessodáhki
ala rohkadallat. Son nealgugođii ja hálidii borrat. Dan botta go
sii ledje lágideamen borramuša, son rohttašuvai Vuoiŋŋas. De son
oaidná almmi rabasin ja dego stuora beavdeliinni boahtimin vuolás
. Dat luitojuvvo eatnama ala čiegaid duohken. Dan alde ledje
juohkelágán njealjejuolggat eallit, njoammut ja almmi lottit. Ja
jietna sártnui sutnje; " Biehtár, čuožžil, njuova ja bora. "
Muhto Biehtár vástidii: " In eisege, Hearrá! Dasgo mun in leat
goassege borran maidege eahpebasiid dahje buhtismeahttumiid. "
Nuppádassii jietna sártnui sutnje: " Dan maid Ipmil lea buhtistan,
it galgga don atnit buhtismeahttumin. "  Dát dáhpáhuvai golmma
geardde, ja de liidni váldojuvvui fas bajás albmái. Go Biehtár ain
lei ipmašis ja árvaleamen maid dat oainnáhus mearkkašii, de
Korneliusa áirasat bohte. Sii ledje jearahan Simmona viesu ja
čužžo dál poartta ovddas. Sii čurvejedje sisa ja jerre lea go das
guossin Simmon gii gohčoduvvo Biehtárin. Biehtár lei ain smiehttamin
oainnáhusas go Vuoigŋa celkkii: " Golbma olbmá jearahit du. Doapmal
vuolás sin lusa ja čuovo sin ájahalakeahttá, dasgo mun lean
vuolggahan sin. "  Biehtár manai vuolás olbmáid lusa ja dajai: " Mun
lean dat gean dii ohcabehtet. Manne lehpet boahtán deike ? "  Sii
vástidedje: " Offiseara Kornelius lea vuolggahan min; son lea
vanhurskkis ja ipmilbalolaš olmmái geas lea buorre beaggin oppa
juvddálaš álbmogis. Bassi eŋgel gohčui su viežžat du su vissui
ja gullat mii dus lea cealkámuššan. "  De Biehtár gohčui sin sisa
, ja sii ledje su guossin. Nuppi beaivvi son vulggii singuin, ja
muhtumat Joppe oskuvieljain ge vulge mielde. Beaivvi maŋŋil sii
jovde Kesareai. Kornelius lei vuordimin sin ja lei gohččon
čoahkkái fulkkiidis ja lagamus ustibiiddis. Go Biehtár lei mannamin
sisa, de Kornelius bođii su ovddal ja luoitádii su julggiid ovdii
. Muhto Biehtár gohčui su čuožžilit ja dajai: " Čuožžil, mun
ge lean dušše olmmoš. "  Biehtár de manai sisa háleštettiin
suinna ja oinnii ollu olbmuid čoahkkanan. Son sártnui sidjiide: "
Dii diehtibehtet ahte juvddálaččas ii leat lohpi ovttastallat dahje
galledit geange guhte gullá amas álbmogii. Muhto Ipmil lea čájehan
munnje ahte in galgga atnit nuppi olbmo eahpebassin dahje
buhtismeahttumin. Go mun gohčohallen deike, de bohten
biehttalkeahttá. Muhto dál jearan dis: Manne lehpet rávkan mu
boahtit ? "  Kornelius vástidii: " Dán muttos áiggi, njeallje
beaivvi dás ovdal, ledjen rohkadallamin ruovttus ovccát diimmu
rohkosa. Fáhkkestaga čuožžu olmmái mu ovddas čuovgi biktasat
badjelis, ja son cealká: Kornelius, Ipmil lea gullan du rohkosa ja
muitá du attáldagaid. Bija sáni Joppii ja gohčo Simmona, gii
gohčoduvvo Biehtárin, boahtit deike. Son lea náhkkebárkejeaddji
Simmona guossin gii orru mearragáttis. Mun bidjen dakkaviđe sáni
dutnje, ja giitu go bohtet. Dál mii leat buohkat čoahkis Ipmila
muođuid ovddas gullan dihtii buot dan maid Hearrá lea gohččon du
sárdnut. " Biehtára sárdni Korneliusa viesus De Biehtár sárdnugođii
: " Dál mun duođaid ádden ahte Ipmil ii geahča olbmo hámi beallái,
muhto son dohkkeha juohkehačča guhte ballá sus ja dahká su dáhtu
mielde, makkár álbmogii dal gulaš. Dan sáni son vuolggahii
israellaččaide go son almmuhii ráfi evangeliuma man Jesus Kristus
lea buktán, son guhte lea buohkaid Hearrá. Dii diehtibehtet mii lea
dáhpáhuvvan miehtá Judea; dat álggii Galileas dan gástta maŋŋil man
Johanas sárdnidii: Ipmil vuoiddai nasaretlačča Jesusa Bassi
Vuoiŋŋain ja fámuin, ja son vádjolii juohke sajis ja dagai buriid
ja buoridii buohkaid geat ledje beargalaga fámu vuolde, dasgo Ipmil
lei suinna. Ja mii leat dan duođašteaddjit maid son dagai sihke
juvddálaš giliin ja Jerusalemis. Su sii heŋgejedje murrii ja godde
, muhto Ipmil bajásčuoččáldahtii su goalmmát beaivvi ja divttii su
almmustuvvat, ii oppa álbmogii, muhto midjiide geaid Ipmil
ovddalgihtii lei válljen duođašteaddjin, midjiide geat jugaimet ja
boradeimmet suinna maŋŋil go son lei bajásčuožžilan jábmiid
luhtte. Ja son gohčui min sárdnidit álbmogii ja duođaštit ahte son
lea dat gean Ipmil lea bidjan elliid ja jábmiid duopmárin. Su birra
duođaštit buot profehtat ja celket ahte juohkehaš guhte osku sutnje
, oažžu suttuid ándagassii addojumi su nama bokte. "  Go Biehtár
ain lei sárdnumin, de Bassi Vuoigŋa bođii buohkaid badjelii geat
gulle su sániid. Oskkolaš juvddálaččat geat ledje boahtán dohko
Biehtáriin, hirpmástuvve go Bassi Vuoiŋŋa attáldat golggahuvvui
maiddái báhkiniidda ge. Dasgo sii gulle sin sárdnumin gielaiguin ja
máidnumin Ipmila. De Biehtár jearai: " Sáhttá go oktage biehttalit
sis čázi ja hehttet sin gásttašuvvomis, go sii leat ožžon Bassi
Vuoiŋŋa nugo mii ? "  Ja son gohčui sin gásttašuvvot Jesus
Kristusa nammii. Maŋŋil sii dáhtto su orrut sin luhtte moadde
beaivvi. Biehtára čielggadus Jerusalemis Apoastalat ja oskuguoimmit
miehtá Judea gulle dál ahte báhkinat ge ledje vuostáiváldán Ipmila
sáni. Go Biehtár bođii bajás Jerusalemii, de dat guđet ledje
birračuhppojuvvon láite su ja dadje: " Manne don mannet
birračuohpakeahtes olbmuid lusa ja boradit singuin ? "  De Biehtár
čilgegođii sidjiide buot, álggus gitta lohppii: Mun ledjen Joppe
gávpogis. Go ledjen rohkadallamin, de rohttašuvven ja oidnen
oainnáhusa. Juoga bođii vuolás almmis, dego stuora beavdeliidni mii
luitojuvvui čiegaid duohken, ja dat bođii vuolás gitta mu rádjái
. Geahčadettiinan dasa oidnen eatnama njealjejuolggat elliid,
spiriid, njoammuid ja almmi lottiid. Ja gullen jiena ge mii celkkii
munnje: " Biehtár, čuožžil, njuova ja bora! "  Mun vástidin: "
Hearrá, dan in eisege sáhte, dasgo ii goassege leat mihkkege
eahpebasiid ja buhtismeahttumiid boahtán mu njálbmái. "  Nuppádassii
gullui jietna almmis: " Dan maid Ipmil lea buhtistan, it galgga don
atnit buhtismeahttumin. "  Dát dáhpáhuvai golbmii, ja buot
váldojuvvui fas bajás albmái. Dan seammás golbma olbmá čužžo viesu
olggobealde gos mii oruimet; sii ledje vuolggahuvvon Kesareas mu lusa
. Vuoigŋa gohčui mu vuolgit singuin almmá eahpitkeahttá. Dát guhtta
oskuvielja maid vulge mielde, ja mii bođiimet dan olbmá vissui. Son
muitalii midjiide mo son lei oaidnán eŋgela čuožžumin iežas
viesus ja cealkimin: " Bija sáni Joppii ja gohčo Simmona gii
gohčoduvvo Biehtárin, boahtit deike. Son sárdnida dutnje dan mii
beastá du ja oppa du dálu. Ja go mun sárdnidišgohten, de Bassi
Vuoigŋa bođii sin badjelii nugo álggus min badjelii. Dalle muitájin
Hearrá sániid go son celkkii: " Johanas gásttašii čáziin, muhto
dii gásttašuvvobehtet Bassi Vuoiŋŋain. "  Jos nappo Ipmil lea
addán sidjiide seammá attáldaga maid mii oaččuimet go oskugođiimet
Hearrá Jesus Kristusii, gii dalle mun livččen ahte hehttešin
Ipmila ? Go sii gulle dán, de lotkkodedje, ja sii máidno Ipmila ja
dadje: " Ipmil lea diktán báhkiniid ge jorgalit ja vuoitit eallima!
"  Antiokia searvegoddi Sii guđet bieđganadde doarrádallojumi
áiggiid mat álge Stefanusiin, jovde gitta Foinikia, Kyprosa ja
Antiokia rádjái, muhto sii sárdnidedje sáni dušše juvddálaččaide
. Sin gaskkas ledje kyrenelaččat ja kyproslaččat geat bohte
Antiokiai gos sárdnidedje evangeliuma Hearrá Jesusa birra maiddái
greikalaččaide ge. Ja Hearrá giehta lei singuin, nu ahte olusat
geat oskugohte, jorgaledje Hearrái. Dat mii lei dáhpáhuvvan, bekkii
maiddái Jerusalema searvegoddái, ja sii vuolggahedje Barnabasa
Antiokiai. Go son bođii dohko ja oinnii maid Ipmila árbmu lei
duddjon, de illosii ja rávvii buohkaid bissut Hearrá luhtte
duođalaš váimmuin. Dasgo son lei buorre olmmái, dievva Bassi
Vuoiŋŋas ja oskkus. Ja stuora olmmošjoavku vuitojuvvui Hearrái
. De Barnabas manai Tarsosii ohcat Sávlosa, ja go gávnnai, de
válddii su mielde Antiokiai. Soai leigga ovttas dainna searvegottiin
olles jagi ja oahpaheigga ollu olbmuid. Antiokias gohčoduvvojedje
máhttájeaddjit vuosttaš geardde kristtalažžan. Dan áiggi bohte
muhtun profehtat Jerusalemis vuolás Antiokiai. Okta sis, gean namma
lei Agabos, čuožžilii ja einnostii Vuoiŋŋa bokte ahte stuora
nealgeheahti galggai boahtit miehtá máilmmi. Nu dáhpáhuvai ge keaisár
Klaudiusa áiggi. Máhttájeaddjit mearridedje vuolggahit veahki
oskuguimmiide geat ásse Judeas, iešguhtege nu ollu go suittii. Sii
dahke dán ja vuolggahedje attáldagaid searvegotti vuorrasiidda
Barnabasa ja Sávlosa mielde. Biehtár gáddjojuvvo giddagasas Dan áiggi
gonagas Herodes válddii gitta muhtun searvegotti lahtuid ja illástii
sin. Ja son gottihii Jáhkoba, Johanasa vielja, mihkiin. Go Herodes
oinnii ahte juvddálaččat liikojedje dása, de jotkkii ja válddii
Biehtára ge gitta. Dát dáhpáhuvai suvrrokeahtes láibbiid basiid. Go
Herodes lei váldán su gitta, de bijai su giddagassii ja attii su
njealje fáktavuoru háldui, njeallje olbmá juohke fáktavuorus
. Beassážiid maŋŋil Herodes áiggui dasto divvut su álbmoga ovdii
. Dan dihtii Biehtár fáktejuvvui giddagasas, muhto searvegoddi
rohkadalai áŋgirit Ipmilii su ovddas. Ihkku, ovdal dan beaivvi go
Herodes áiggui divvut su duopmostuolu ovdii, lei Biehtár oađđimin
guovtte soalddáha gaskkas. Son lei čadnojuvvon guvttiin láhkkiin,
ja uvssa olggobealde ledje fávttat fáktemin giddagasa. Fáhkka
čuoččui Hearrá eŋgel das, ja čuovga báittii lanjas. Son
duohtadii Biehtára erttega ja bovttii su ja celkkii: " Doama, lihka
bajás! "  Láhkkit gahčče Biehtára gieđain, ja eŋgel celkkii
sutnje: " Čana boahkána ja cokka gápmagiiddát. "  Biehtár dagai dan
, ja eŋgel celkkii: " Nahket oalgegávttát badjelii ja čuovo mu. "
Biehtár čuovui olggos su maŋis. Ii son ádden ahte dat maid eŋgel
dagai, lei duohtavuohta, muhto gáttii dan oainnáhussan. Soai
manaiga vuosttaš ja nuppi fávtta meattá ja bođiiga ruovdepoartta
duohkái mii doalvu olggos gávpogii. Dat rahpasii iešalddes ja soai
manaiga olggos ja vácciiga vuolás geainnu mielde. Fáhkkestaga eŋgel
jávkkai. Go Biehtár fuomášii mii lei dáhpáhuvvan, de celkkii: "
Dál dieđán ahte Hearrá duođaid lea vuolggahan eŋgelis ja gádjon mu
Herodesa gieđas ja buot das maid juvddálaččat dál leat vuordimin
. "  Go buot čielggai sutnje, de son manai dan vissui gos Márjá,
Johanasa eadni, orui; Johanasas lei liigenamman Markus. Dohko ledje
olusat čoagganan rohkadallat. Biehtár goalkkuhii poartta, ja biigá
gean namma lei Rode, bođii olggos rahpat. Go son dovdái Biehtára
jiena, de ilustis vajáldahtii rahpamis poartta, muhto viehkalii sisa
ja muitalii ahte Biehtár lea čuožžumin olggobealde. Sii dadje
sutnje: " Don leat mielahuvvan! " Muhto go nieida ain nággii, de
sii dadje: " Dat ferte leat su eŋgel. "  Biehtár lei ain
goalkkuheamen. Go sii rahpe poartta ja oidne su, de hirpmástuvve
sakka. Biehtár sevii sin jávohuvvat, ja de muitalii mo Hearrá lei
luoitán su olggos giddagasas. Son dajai: " Muitalehket dán Jáhkobii
jaoskugu immiide. " Dasto son guđii sin ja manai eará báikái
. Iđedis šattai stuora moivi soalddáhiid gaskkas: Gosa Biehtár lei
šaddan ? Herodes ozai su, muhto ii gávdnan; ja maŋŋil go lei
dutkan fávttaid de gohčui sin steavliduvvot. Ieš son vulggii Judeas
vuolás Kesareai ja orui doppe muhtun áiggi. Herodes jápmá Herodes lei
guhká guoddán vaši Tyrosa ja Sidona ássiide. Dál dát olbmot
soabadedje jorggihit gonagassii, ja go sii ledje ožžon gonagasa
gámmárbálvaleaddji, Blastosa, iežaset beallái, de sii sihte ráfi,
dasgo sii ožžo eallindárbašiiddiset gonagasa eatnamis
. Mearrebeaivvi Herodes cokkai gonagasbiktasiid, čohkánii
gudnelávdái ja sártnui olbmuide. Dalle olbmot čurvo: " Diet lea
ipmil mii sárdnu, ii ge olmmoš. "  Dan seammás Hearrá eŋgel
časkkii su dan dihtii go son ii lean addán Ipmilii gutni. Ja son
borahalai máđuide ja jámii. Muhto Ipmila sátni ovdánii ja viidánii
. Go Barnabas ja Sávlos leigga ollašuhttán bálvalusaska, de
vulggiiga Jerusalemis ja válddiiga mielddiska Johanasa geas lei
lassinamman Markus. Bávlos ja Barnabas vuolggahuvvoba Antiokia
searvegottis ledje profehtat ja oahpaheaddjit. Dat ledje Barnabas ja
Simeon gii gohčoduvvui Nigerin, kyrenelaš Lukios, Manaen, gii lei
eananhearrá Herodesa biepmoviellja, ja Sávlos. Oktii go sii dolle
ipmilbálvalusa ja atne borakeahttáivuođa, de Bassi Vuoigŋa celkkii
: " Válljejehket Barnabasa ja Sávlosa dan bargui masa mun lean
gohččon sudno. "  Borakeahttáivuođa ja rohkadusa maŋŋil sii
bidje gieđaideaset sudno ala ja vuolggahedje sudno. Bávlos ja
Barnabas Kyprosis Dál go Bassi Vuoigŋa lei vuolggahan sudno, soai
manaiga vuolás Seleukiai, ja doppe borjjasteigga Kyprosii. Go
bođiiga Salamisii, de sárdnideigga Ipmila sáni juvddálaččaid
synagogain. Sudnos lei Johanas mielde veahkkin. Sii manne rastá
sullo gitta Pafosa rádjái, ja doppe deive juvddálaš bahánoaiddi ja
vearreprofehta gean namma lei Barjesus. Son orui eananhearrá Sergius
Paulusa luhtte. Eananhearrá lei jierpmálaš olmmái, ja son siđai
Barnabasa ja Sávlosa lusas ja hálidii gullat Ipmila sáni. Muhto
Elymas, dát mearkkaša diehtti, vuostálasttii sudno ja vikkahii
eananhearrá eret oskkus. Dievva Bassi Vuoiŋŋas Sávlos, gii maiddái
gohčoduvvo Bávlosin, geahčastii bastilit sutnje ja celkkii: " Don
beargalaga bárdni! Don leat buot vanhurskkisvuođa vašálaš, dievva
juohkelágán gávvilvuođas ja bahávuođas, it go goassege áiggo
heaitit botnjamis Hearrá njulges geainnuid ? Dál Hearrá lokte gieđas
du vuostái, ja don šattat čalmmeheapmin it ge oainne beaivváža
muhtun áigái. " Dallánaga mierká ja seavdnjat gahčai bahánoaiddi ala
, ja son váccii ja geahččalii gieđa guluin gávdnat muhtuma gii
láidešii su. Go eananhearrá oinnii dán mii dáhpáhuvai, de oskugodii
ja ovddošii sakka Ipmila oahpu. Bávlos sárdnida Antiokias Pisidias
Bávlos borjjastii guimmiidisguin Pafosis, ja sii bohte Pergii
Pamfylias. Doppe Johanas earránii sis ja máhcai Jerusalemii. Earát
vulge Perges ja ollejedje Antiokiai Pisidias. Sábbáhin sii manne
synagogii ja čohkánedje. Maŋŋil go láhka ja profehtat ledje
lohkkojuvvon, de synagoga ovddasčuožžut vuolggahedje dán sáni
sidjiide: " Álbmotguoimmit, jos dis leažžá neavvunsárdni olbmuide
, de sárdnot! "  Bávlos čuožžilii, loktestii gieđas ja
sárdnugođii: Israellaččat ja dii earát geat ballabehtet Ipmilis,
guldalehket mu! Dán álbmoga Ipmil, Israela Ipmil, válljii min
máddariid ja dagai álbmoga stuorisin go sii ledje ássamin vierisin
Egyptas, ja son doalvvui sin doppe eret gievrras gieđainis. Sullii
njealljelogi jagi son anii sis fuola meahcis. Ja go son lei
duššadan čieža álbmoga Kanaanis, de attii sin eatnama
israellaččaide iežaset árbeeanan. Dát bisttii sullii
njeallječuođivihttalogi jagi. Dasto son attii sidjiide duopmáriid
gitta profehta Sámmola rádjái. De sii sihte gonagasa, ja Ipmil attii
sidjiide Sávlla, Kiša bártni, guhte lei Benjamina čearddas, ja
son lei gonagassan njealljelogi jagi. Dalle Ipmil bijai su eret
truvnnus ja čuoččáldahtii Dávveda gonagassan sidjiide. Su birra
Ipmil duođaštii: Mun lean gávdnan olbmá mu miela mielde, Dávveda,
Isaja bártni, son ollašuhttá buot mu dáhtu. Dán olbmá nális Ipmil
attii lohpádusas mielde Israelii beasti, Jesusa. Ovdal go son bođii
, de Johanas lei sárdnidan jorgalusa gástta oppa Israela álbmogii. Go
Johanas lei loahpaheamen daguidis, de son celkkii: " Mun in leat dat
geanin dii gáddibehtet mu. Muhto mu maŋŋil boahtá muhtun gean
gápmagiid ge mun in leat dohkálaš nuollat. "  Álbmotguoimmit, dii
Abrahama nálli, ja dii earát geat ballabehtet Ipmilis! Aiddo
midjiide dát bestojumi sátni lea vuolggahuvvon. Dasgo Jerusalema
ássit ja sin oaivámuččat eai árvidan gii son lei eai ge ádden
profehtaid sániid mat lohkkojuvvojit juohke sábbáha, muhto sii
ollašuhtte daid go dubmejedje su. Vaikko sii eai gávdnan siva dubmet
su jábmimii, de dattege dáhtto Pilatusa goddit su. Ja go sii ledje
ollašuhttán buot mii lea čállojuvvon su birra, de válde su vuolás
ruossas ja bidje su hávdái. Muhto Ipmil bajásčuoččáldahtii su
jábmiid luhtte, ja son almmustahtii iežas máŋga beaivvi sidjiide
geat ledje čuvvon su Galileas bajás Jerusalemii. Sii leat dál su
duođašteaddjin olbmuide. Ja mii buktit didjiide buori sága, ahte
dan lohpádusa maid Ipmil attii min máddariidda, lea son ollašuhttán
midjiide, sin mánáide, go son bajásčuoččáldahtii Jesusa, nugo
lea čállojuvvon nuppi sálmmas: Don leat mu bárdni, mun lean odne
riegádahttán du. Ja go Ipmil lea bajásčuoččáldahttán Jesusa
jábmiid luhtte, de Jesus ii goassege šat máhca guohcageapmái. Dán
birra lea Ipmil cealkán ná: Mun attán didjiide daid bassi ja nana
lohpádusaid maid adden Dávvedii. Ja eará sálmmas son cealká: Don it
divtte bassi bálvaleaddját oaidnit guohcageami. Dávvet bálvalii
Ipmila olles eallinagis ollašuhttin dihtii Ipmila áigumušaid. De
son jámii ja hávdáduvvui máddariiddis lusa ja guohcagii. Muhto son
gean Ipmil bajásčuoččáldahtii, ii guohcagan. Ja dihtet dál,
álbmotguoimmit, ahte su bokte sárdniduvvo didjiide suttuid ándagassii
addojupmi. Su bokte juohkehaš guhte osku dahkkojuvvo vanhurskkisin
buot dain suttuin main Movssesa láhka ii sáhttán dahkat vanhurskkisin
. Váruhehket dál, amas dat maid profehtat leat cealkán, dáhpáhuvvat
didjiide: Gehččet, dii badjelgeahččit, ovddošehket ja šaddet
duššin. Dasgo dakkár dagu mun dagan din beivviid, dagu man dii
ehpet oskkoše jos muhtun muitalivččii dan. Go Bávlos ja Barnabas
manaiga olggos, de olbmot ávžžuhedje sudno sárdnut dán birra
čuovvovaš sábbáha ge. Ja go synagoga olbmot earránadde, de sihke
juvddálaččat ja báhkinat geat ledje jorgalan juvddálaččaid oskui
čuvvo sudno. Bávlos ja Barnabas sártnuiga sidjiide ja
roahkasmahtiiga sin doallat gitta Ipmila árpmus. Maŋit sábbáha
measta olles gávpot bođii sudno lusa gullat Ipmila sáni. Go
juvddálaččat oidne olmmošjoavkku, de gáđaštišgohte ja
vuostálastigohte bilkusániiguin dan maid Bávlos sárdnidii. Bávlos ja
Barnabas sártnuiga dalle roahkkadit: " Lei dárbbašlaš sárdnidit
Ipmila sáni vuos didjiide. Muhto go juo dii hilgubehtet dan, ehpet
ge ane iežadet dohkálažžan agálaš eallimii, de moai vulge dál
báhkiniid lusa. Dasgo ná lea Hearrá gohččon: Mun lean dahkan du
čuovggasin báhkiniidda, vai don šattašit bestojupmin gitta eatnama
ravddaid rádjái. Go báhkinat gulle dán, de sii illudedje ja
rámidedje Hearrá sáni, ja buohkat geat ledje mearriduvvon agálaš
eallimii, oskugohte. Hearrá sátni viidánii miehtá dan guovllu
. Muhto juvddálaččat háhttejedje allanálat ipmilbalolaš nissoniid
ja gávpoga ovddimuš olbmáid ge ja doarrádallagohte Bávlosa ja
Barnabasa ja ádje sudno eret guovllusteaset. Dalle soai savdnjileigga
muoldda eret julggiineaskka duođaštussan sin vuostái ja vulggiiga
Ikonionii. Muhto máhttájeaddjit devdojuvvojedje iluin ja Bassi
Vuoiŋŋain. Bávlos ja Barnabas Ikonionas Ikonionas ge Bávlos ja
Barnabas manaiga juvddálaččaid synagogii ja sártnuiga nu ahte stuora
joavku juvddálaččain ja greikalaččain oskugohte. Muhto dat
juvddálaččat geat eai oskon, háhttejedje báhkiniid ja mirkkohedje
sin miela oskuvieljaid vuostái. Soai dattege oruiga das guhkes áiggi
ja sárdnideigga roahkkadit luohtedettiin Hearrái, gii nannii
árpmusánis daiguin mearkkaiguin ja oavdudaguiguin maid divttii
dáhpáhuvvat sudno gieđaid bokte. Muhto gávpoga ássit juohkásedje
guovtti oassái, nuppit ledje juvddálaččaid bealde, nuppit fas
apoastaliid bealde. Go soai ipmirdeigga ahte sihke báhkinat ja
juvddálaččat oktan oaivámuččaideasetguin áigo illástit ja
geađgádit sudno, de báhtareigga Lykaonia gávpogiidda Lystrai ja
Derbii ja daid lagaš guovlluide. Doppe soai sárdnideigga evangeliuma
. Bávlos ja Barnabas Lystras Lystras lei olmmái geas ledje lámis
juolggit. Son lei eamis lámis ii ge lean goassege nagadan vázzit
. Dát olmmái guldalii Bávlosa sárdnumin. Bávlos geahčai dárkilit
sutnje, ja go árvidii ahte olbmás lei osku nu ahte sáhtii buoriduvvot
, de Bávlos celkkii alla jienain: " Čuožžil ja čuoččo
julggiidat alde! " Olmmái njuikii čuoččat ja váccašišgođii. Go
olbmot oidne maid Bávlos lei dahkan, de čuorvugohte lykaoniagillii:
" Ipmilat leat boahtán vuolás min lusa olbmuid hámis! "  Sii
gohčodedje Barnabasa Zeusin ja Bávlosa Hermesin, dasgo son lei dat
gii sártnui. Báhppa gii gulai Zeustempelii mii lei aiddo olggobealde
gávpoga, bođii gávpotportii vuovssáiguin ja rássegierdduiguin ja
áiggui oaffaruššat ovttas olbmuiguin. Muhto go apoastalat Barnabas
ja Bávlos gulaiga dan, gaikkodeigga biktasiiddiska, viegaiga olbmuid
gaskii ja čuorvvuiga: " Olbmát, manne dahkabehtet dan ? Moai han
letne dábálaš olbmot nugo dii ge. Ja moai bukte didjiide buori sága
, ahte dii fertebehtet jorgalit eret duššálaš eahpeipmiliin ealli
Ipmilii, sutnje guhte lea sivdnidan almmi ja eatnama ja meara ja buot
mat daid siste leat. Vássán sohkabuolvvaid áiggiid son suovai buot
álbmogiid mannat iežaset geainnuid. Almmatge son attii didjiide
duođaštusa iežas birra go dagai buriid daguid ja attii didjiide
arvvi almmis ja šattolaš áiggiid; son gallehii din ja devddii din
váimmuid iluin. "  Dáiguin sániiguin aiddo dal nagadeigga eastadit
olbmuid oaffaruššamis alcceseaskka. Dalle juvddálačcat bohte
Antiokias ja Ikonionas. Sii sártnuhedje olbmuid, nu ahte dat
geađgádedje Bávlosa ja gesse su olggobeallái gávpoga go navde su
jápmán. Muhto máhttájeaddjit birastahtte su, ja son lihkai bajás ja
manai gávpogii. Nuppi beaivvi soai Barnabasain vulggiiga Derbii
. Ruovttoluotta Antiokiai Dán gávpogis soai sárdnideigga evangeliuma
ja vuittiiga eatnagiid máhttájeaddjin. Dasto máhcaiga Lystrai,
viidáseabbot Ikonionii ja doppe Antiokiai. Soai nanosmahtiiga
máhttájeddjiid, rávviiga sin bissut nanusin oskkus ja dajaiga: " Mii
fertet mannat Ipmila riikka sisa ollu áŧestusaid čađa. "  Juohke
searvegottis soai válljiiga vuorrasiid; ja rohkosiin ja
borakeahttáivuođain soai bijaiga sin Hearrá háldui, geasa sii osko
. De soai manaiga Pisidia čađa ja bođiiga Pamfyliai, ja go soai
leigga sárdnidan sáni Perges, de manaiga vuolás Attaliai. Doppe soai
borjjasteigga Antiokiai, gos oktii leigga addojuvvon Ipmila árpmu
háldui ollašuhttin dihtii dan dagu man dál leigga loahpahan. Go
joavddaiga dohko, de čohkkiiga searvegotti ja muitaleigga makkár
daguid Ipmil lei dahkan sudno bokte, ja mo son lei rahpan oskku uvssa
báhkiniidda. Doppe soai oruiga mihá guhkes áiggi máhttájeddjiid
luhtte. Jerusalema apoastalčoahkkin Muhtun olbmát bohte Judeas ja
oahpahišgohte oskuguimmiid: " Jos dii ehpet birračuhppojuvvo
Movssesa lága mielde, de ehpet sáhte bestojuvvot. "  Bávlos ja
Barnabas šattaiga garra riidui ja nággui singuin. Dalle mearriduvvui
ahte Bávlos ja Bárnabas ja muhtun earát galge mannat bajás Jerusalemii
apoastaliid ja vuorrasiid lusa dáinna gažaldagain. Searvegoddi
vuolggahii sin, ja sii johte Foinikia ja Samaria čađa gos
muitaledje báhkiniid jorgalusa birra, ja dat lei stuora illun buot
oskuguimmiide. Go sii bohte Jerusalemii, de searvegoddi, apoastalat
ja vuorrasat vuostáiválde sin, ja sii muitaledje buot maid Ipmil lei
dahkan sin bokte. Muhto muhtun oskkolaččat guđet gulle
farisealaččaid bellodahkii čuožžiledje, ja dadje: " Báhkinat
fertejit birračuhppojuvvot ja gohččojuvvot doallat Movssesa lága
. "  Apoastalat ja vuorrasat čoahkkanedje guorahallat dán ášši
. Guhkes nákkáhallama maŋŋil Biehtár čuožžilii ja sártnui
sidjiide: " Álbmotguoimmit, dii diehtibehtet ahte Ipmil áigá juo
válljii mu din gaskkas, vai báhkinat beasašedje gullat evangeliuma
sáni mu njálmmis ja oskugoahtit. Ja Ipmil guhte dovdá buohkaid
váimmuid, duođaštii dan addimiin sidjiide Bassi Vuoiŋŋa nugo
midjiide ge. Son čájehii ahte ii leat erohus min ja sin gaskkas,
muhto buhtistii sin váimmuid go sii osko. Manne dii dalle
geahččalehpet Ipmila ja bidjabehtet máhttájeddjiid niskki ala geassá
man eai min máddarat eat ge mii leat veadján guoddit ? Mii han oskut
ahte mii bestojuvvot Hearrá Jesusa árpmu bokte seammá láhkái go sii ge
. "  De olles joavku jávohuvai ja guldalii Barnabasa ja Bávlosa
muitaleamen buot mearkkaid ja oavdudaguid birra maid Ipmil lei dahkan
báhkiniid gaskkas sudno bokte. Go soai jávohuvaiga, de Jáhkot
sárdnugođii: " Álbmotguoimmit, guldalehket mu! Simeon lea muitalan
mo Ipmil áigá juo válljii alccesis álbmoga báhkiniid gaskkas, vai sii
gudnejahtášedje su nama. Dát soahpá profehtaid sániiguin, nugo lea
čállojuvvon: Das maŋŋil mun máhcan ja huksen fas Dávveda gahččan
goađi. Mun huksen fas dan mii lea gaikkoduvvon ja ceggen dan
ođđasis, vai buot eará olbmot ge ozašedje Hearrá, buot báhkinat
geaid badjelii mu namma lea celkojuvvon. Nu cealká Hearrá, gii lea
dahkan dán dovddusin agálašvuođa rájes. Dan dihtii oaivvildan ahte
mii eat galggaše váivvidit báhkiniid geat dahket jorgalusa Ipmilii,
muhto čállot sidjiide ahte sii galget doalahit iežaset eret das mii
lea šaddan buhtismeahttumin eahpeipmilbálvalusa dihtii, ja
fuorrávuođas, buvihuvvon elliid bierggus ja varas. Dasgo Movssesis
leat dološ rájes leamaš sárdnideaddjit buot gávpogiin, ja sii
lohket su sániid synagogain juohke sábbáha. "  Dalle apoastalat ja
vuorrasat oktan olles searvegottiin šiehtadedje válljet moaddása
iežaset gaskkas ja vuolggahit sin Antiokiai Bávlosiin ja Barnabasain
. Dat geat válljejuvvuiga, leigga Judas, gii gohčoduvvui
Barsabbasin, ja Silas, goappašagat oskuvieljaid njunuš olbmát
. Sin mielde sii sáddejedje dákkár girjji: Din oskuvieljat apoastalat
ja vuorrasat celket dearvvuođaid báhkinsogaid oskuvieljaide Antiokias
, Syrias ja Kilikias. Mii leat gullan ahte muhtumat leat boahtán min
luhtte ja jorggiidahttán ja ráfehuhttán din sániideasetguin. Muhto
mii eat leat vuolggahan sin. Danne mii buohkat leat šiehttan válljet
moadde olbmá ja vuolggahit sudno din lusa oktan ráhkis
oskuvieljaideametguin Barnabasain ja Bávlosiin, guđet leaba
bealuštan Hearrámet Jesus Kristusa nama heakkaineaskka. Mii nappo
vuolggahit Judasa ja Silasa, geat njálmmálaččat ge duođašteaba
dan mii lea čállojuvvon dán girjái. Bassi Vuoigŋa ja mii leat
mearridan ahte eat bija makkárge nođiid din ala, earet dáid mat leat
dárbbašlaččat: Doalahehket iežadet eret bierggus mii lea
oaffaruššon eahpeipmiliidda, ja buvihuvvon elliid bierggus, varas
ja fuorrávuođas. Jos dii váruhehpet dáin, de dahkabehtet bures
. Ellet dearvan! De sii vuolggahuvvojedje ja manne vuolás Antiokiai
. Sii čohkkejedje searvegotti ja adde sidjiide reivve. Go sii ledje
lohkan dan, de illudedje daid árvvosmahtti sániid dihtii mat das
ledje. Judas ja Silas geat ieža ge leigga profehtat, árvvosmahtiiga
oskuguimmiid ollu sániiguin ja nanosmahtiiga sin. Go soai leigga
orron doppe muhtun áiggi, de oskuguoimmit luite sudno vuolgit ruoktot
ráfiin sin lusa geat ledje vuolggahan sudno. Muhto Silas mearridii
orrut sin luhtte ja danne Judas vulggii okto. Muhto Bávlos ja
Barnabas oruiga Antiokias áigebotta, ja doppe oahpaheigga ja
sárdnideigga Hearrá sáni ovttas ollu earáiguin. Bávlos ja Bárnabas
earránaddaba Muhtun áiggi das maŋŋil Bávlos dajai Barnabasii: "
Vuolgu ruovttoluotta ja galledeadnu oskuguimmiid buot gávpogiin gos
letne sárdnidan Hearrá sáni oaidnin dihtii mo manná singuin. "
Barnabas hálidii váldit mielde Johanasa gean lassinamma lei Markus
. Muhto Bávlos ii miehtan váldit su mielde mátkeguoibmin go son lei
guođđán sudno Pamfylias ii ge lean bargagoahtán sudnuin doppe
. Sudno gaskii šattai nu garra riidu ahte soai earránattaiga
. Barnabas válddii mielddis Markusa ja borjjastii Kyprosii, muhto
Bávlos gis válljii Silasa guoibmin ja vulggii go oskuguoimmit ledje
bidjan su Hearrá árpmu háldui. Son mátkkoštii Syria ja Kilikia
čađa ja nanosmahtii searvegottiid. Timoteus váldojuvvo mielde
mátkái Bávlos joavddai maiddái Derbii ja Lystrai. Doppe lei
máhttájeaddji gean namma lei Timoteus. Son lei kristtalaš juvddálaš
nissona bárdni, muhto su áhčči lei greikalaš. Lystra ja Ikoniona
oskuguoimmit adde buori duođaštusa su birra. Bávlos siđai
Timoteusa mielde mátkeguoibmin, ja son birračuohpai su daid
guovlluid juvddálaččaid dihtii, dasgo buohkat dihte ahte Timoteusa
áhčči lei greikalaš. Go sii dasto johte gávpogis gávpogii, de
dieđihedje searvegottiide daid rávvagiid maid apoastalat ja vuorrasat
Jerusalemis ledje mearridan, ja sii gohččo sin doallat daid
. Searvegottit nanosmuvve oskkus ja lassánedje beaivvis beaivái
. Bávlos rávkojuvvo Makedoniai Dasto sii vulge Frygia ja Galatia
čađa, dasgo Bassi Vuoigŋa lei gieldán sin sárdnideames sáni Asia
eanangottis. Go ledje Mysia lahka, de geahččaledje mannat Bityniai
, muhto Jesusa Vuoigŋa ii luoitán sin dohko. De sii manne Mysia
čađa vuolás Troasii. Ihkku lei Bávlosis oainnáhus. Son oinnii
makedonialačča čuožžumin iežas ovddas ja dat rávkkai: " Boađe
deike Makedoniai veahkehit min! "  Dán oainnáhusa maŋŋil mii
geahččaleimmet dakkaviđe beassat Makedoniai; dasgo mii árvideimmet
ahte Ipmil lei rávkan min sárdnidit evangeliuma sidjiide. Bávlos
joavdá Filippii De mii vulggiimet Troasis ja borjjasteimmet njuolgga
Samotrakii ja nuppi beaivvi fas Neapolisii. Das jotkkiimet Filippii,
mii lea romalaš kolonija ja Makedonia vuosttaš guovllu gávpot. Dan
gávpogis oruimet moadde beaivvi. Sábbáhin manaimet gávpotpoartta
olgobeallái eatnogáddái gos navddiimet leat rohkadallanbáikki. Dasa
čohkáneimmet ja sárdnugođiimet daidda nissoniidda geat ledje
čoagganan. Okta sis geat ledje guldaleamen min, lei Lydia, muhtun
nisu Tyatira gávpogis eret. Son vuvddii purpurliinniid ja lei
ipmilbalolaš. Hearrá rabai su váimmu, vai son vuostáiválddášii
Bávlosa sániid. Go son lei gásttašuvvon oktan dáluinis, de bovdii
min ja dajai: " Jos anežehpet mu Hearrái osku olmmožin, de bohtet
mu guossin. " Ja son sártnuhii min boahtit. Bávlos ja Silas
giddagasas Oktii go leimmet mannamin rohkadallanbáikái, bođii min
ovddal muhtun šlávvanieida geas lei einnostanvuoigŋa. Su eaiggádat
dinejedje bures su einnostusain. Son čuovvulii Bávlosa ja min
čuorvvodettiin: " Dát olbmát leat Alimus Ipmila bálvaleaddjit, ja
sii sárdnidit didjiide bestojumi geainnu. "  Dát dáhpáhuvai máŋga
beaivvi mieldálagaid dassá go Bávlos suhtai, jorggihii ja celkkii
vuigŋii: " Mun gohčun du Jesus Kristusa nammii: Mana sus olggos
. " Ja dat guđii nieidda dan seammás. Muhto go nieidda eaiggádat
árvidedje ahte sin dinendoaivva lei nohkan, de válde Bávlosa ja
Silasa ja gesse sudno márkanšilljui gávpotdikki ovdii. Sii bukte
sudno romalaš hálddahusolbmáid ovdii ja dadje: " Dát olbmát
dagaheaba ráfehisvuođa min gávpogis. Soai leaba juvddálaččat ja
oahpaheaba dakkár dábiid maid mis romalaččain ii leat lohpi
dohkkehit dahje čuovvut. "  Olmmošjoavku maiddái čuožžilii sudno
vuostái, ja hálddahusolbmát gohččo gaikkihit sudnos biktasiid eret
ja huškut sudno. Go sii ledje huškon sudno máŋgii, de bálkestedje
sudno giddagassii ja gohččo fáŋgafávtta atnit sudno dárkilis
geahčus. Go fákta lei ožžon dán gohččuma, de doalvvui sudno
siskkimus fáŋgalatnjii ja giddii sudno julggiid čoskii. Gaskaija
áiggi Bávlos guovttos Silasiin rohkadalaiga ja lávlluiga
máidnunlávlagiid Ipmilii, ja fáŋggat guldaledje sudno. Fáhkka
bođii garra eanandoarggástus, nu ahte giddagasa geađgejuolgi
sparaidii. Dan seammás rahpasedje buot uvssat, ja buohkaid láhkkit
luovvanedje. Fáŋgafákta morihii ja oinnii giddagasa uvssaid rahpasan
. Son dohppii miehki ja áiggui sorbmet iežas, dasgo son gáttii ahte
fáŋggat leat báhtaran. Muhto Bávlos čurvii sutnje: " Ale daga
alccesat bahá, dasgo mii leat buohkat dás! "  Fáŋgafákta bivddii
čuovgga, viegai sisa ja luoitádii doarggistemiin Bávlosa guoktá
Silasiin ovdii. Son doalvvui sudno olggos ja dajai: " Buorit olbmát
, maid mun galggan dahkat, vai bestojuvvošin ? "  Soai vástideigga:
" Oskko Hearrá Jesusii, de don ja buohkat du dálus bestojuvvobehtet
. "  Ja soai sárdnideigga Hearrá sáni sutnje ja oppa su jovkui
. Dammanaga bottus ihkku fáŋgafákta válddii sudno iežas fárrui ja
basai sudno háviid, ja dan seammás son gásttašuvvui oktan
joavkkuinis. Son válddii sudno vissosis ja ráhkadii sudnuide
mállásiid, ja son illudii oppa joavkkuinis go lei oskugoahtán Ipmilii
. Go iđit bođii, de hálddahusolbmát vuolggahedje diggebálvaleddjiid
dákkár gohččumiin: " Luitet olbmáid luovus! "  Fáŋgafákta
dieđihii Bávlosii dán ja dajai: " Hálddahusolbmát dieđihit ahte
doai galgabeahtti luitojuvvot luovus. Boahtti dal olggos ja manni
eret ráfái! "  Muhto Bávlos vástidii: " Dubmekeahttái sii leat
roiskon munno almmolaččat, vaikko moai letne Roma riikkavuložat,
ja dasto sii leat bálkestan munno giddagassii. Ja dál sii dáhtošedje
ádjit munno suollemasat eret! Eai de, bohtoset baicca ieža doalvut
munno olggos! "  Dán vástádusa diggebálvaleaddjit dieđihedje
hálddahusolbmáide, ja sii ballájedje go gulle ahte soai leaba Roma
riikkavuložat. De sii bohte ieža ja bivde ándagassii; sii dolvo
sudno olggos giddagasas ja dáhtto sudno vuolgit eret gávpogis. Go
soai leigga beassan giddagasas, de finaiga Lydia luhtte. Doppe
deaivvaiga oskuguimmiid ja árvvosmahtiiga sin, ja dasto vulggiiga
. Stuimmit Tessalonikas Soai jođiiga Amfipolisa ja Apollonia čađa
ja bođiiga Tessalonikai gos juvddálaččain lei synagoga. Vieru
mielde Bávlos manai dohko, ja golbma sábbáha mieldálagaid son
sártnodii singuin čállagiid vuođul. Son dulkui daid ja čájehii
ahte Messias fertii gillát ja bajásčuožžilit jábmiid luhtte, ja
celkkii: " Dat Jesus gean birra mun sárdnidan didjiide, lea Messias
. "  Muhtumat sis luohttigohte Bávlosa ja Silasa sániide ja serve
sudnuide. Nu dahke maiddái ollu ipmilbalolaš greikalaččat, ja
viehka ollu allanálat nissonat. Muhto juvddálaččat moaráskedje dás
, ja sii fidnejedje iežaset beallái muhtunráje šilju šlárvvaid ja
dahke stuimmi gávpogis. Sii fallehedje Jasona viesu ja ohce Bávlosa
ja Silasa, vai besset doalvut sudno álbmoga ovdii. Go eai gávdnan
sudno, de gesse Jasona ja muhtumiid oskuguimmiin gávpotráđi ovdii ja
čurvo: " Dát olbmot geat moivváskahttet olles máilmmi, leat dál
boahtán deike ge, ja Jason lea vuostáiváldán sin. Sii dahket buohkat
aiddo keaisára gohččuma vuostái, dasgo sii dadjet ahte muhtun eará
lea gonagas, dat lea Jesus. "  Sihke álbmot ja gávpotráđđi
baláskedje go gulle dán, ja sii válde dáhkádusruđa Jasonis ja earáin
ovdal go luite sin luovus. Bávlos ja Silas Bereas Seammá ija
oskuguoimmit vuolggahedje Bávlosa ja Silasa Bereai, ja go soai
olliiga dohko, de manaiga juvddálaččaid synagogii. Dáppe ledje
juvddálaččat eanet rabasmielagat go Tessalonikas, ja sii
vuostáiválde sáni geargatvuođain ja guorahalle čállagiid
beaivválaččat oaidnin dihtii leat go dát sánit duođat. Olusat sis
oskugohte, ja sin gaskkas ledje viehka ollu allanálat greikalaš
nissonat ja olbmát. Muhto go Tessalonika juvddálaččat fuomášedje
ahte Bávlos sárdnidii Ipmila sáni Bereas ge, de sii bohte dohko ja
fillegohte ja moivváskahtte olbmuid doppe ge. Dalle oskuguoimmit
vuolggahedje dakkaviđe Bávlosa vuolás mearragáddái, muhto Silas ja
Timoteus báziiga Bereai. Bávlosa mieđušteaddjit dolvo su Atenii ja
de máhcce ruovttoluotta gohččumiin Silasii ja Timoteusii ahte soai
galggaiga boahtit Bávlosa lusa nu johtilit go vejolaš. Bávlos Atenas
Dan botta go Bávlos lei vuordimin sudno Atenas, de son moaráskii
sakka go oinnii ahte gávpot lei dievva eahpeipmilgovain. Synagogas
son sártnodii juvddálaččaiguin ja ipmilbalolaččaiguin, ja šiljus
sártnodii juohke beaivvi singuin geaid deaivvai. Muhtun epikuralaš
ja stoalaš filosofat nákkáhallagohte suinna, ja muhtumat dadje: "
Maid duođaid viggá dat hállás olmmái muitalit ? " Earát árvaledje: "
Son dáidá leat amas ipmiliid sárdnideaddji. " Dasgo Bávlos sárdnidii
evangeliuma Jesusa ja bajásčuožžileami birra. Sii válde dasto
Bávlosa mielddiset ja dolvo su Areiopagosii ja dadje: " Oažžut go
mii diehtit makkár lea dat ođđa oahppu maid don buvttát ? Dasgo mii
gullat imašlaš ságaid; danne dáhtošeimmet diehtit mat dat duođaid
leat. "  Sihke atenalaččat ja olgoriikalaččat geat orrot doppe,
golahit buot áiggi muitalit ja gullat ođđasiid. Bávlos čuožžilii
gasku Areiopagosa ja sárdnugođii: Atenalaččat! Mun oainnán juohke
láhkái ahte dii gudnejahttibehtet áŋgirit ipmiliiddádet. Go mun
ledjen váccašeamen gávpogis geahččamin din bassi báikkiid, de
fuomášin maiddái áltára masa lei čállojuvvon: " Dovdameahttun
Ipmilii. " Dan man dii bálvalehpet dovddakeahttá, dan mun sárdnidan
didjiide. Ipmil, guhte sivdnidii máilmmi ja buot mii das lea, lea
almmi ja eatnama Hearrá. Son ii ása tempeliin maid olbmuid gieđat
leat huksen. Ii ge dárbbaš maidege mainna olbmuid gieđat sáhttet
bálvalit su. Son han dat lea guhte addá buohkaide heakka ja
vuoiŋŋanasa ja buot. Ovtta olbmos son lea dahkan buot álbmogiid ja
diktá sin ássat miehtá eatnama; son lea bidjan sidjiide ásahuvvon
áiggiid ja lea mearridan sin ássanguovlluid rájiid. Dán son lea
dahkan, vai sii ozašedje Ipmila, jos de dovddašedje ja
gávnnašedje su, vaikko son ii leat guhkkin eret ovttasge mis. Dasgo
su siste mii eallit, lihkadit ja leat, nugo muhtumat din
diktačálliin ge leat dadjan: " Mii leat maiddái su sogas. "  Danne
go mii nappo leat Ipmila sohka, de eat berre jurddašit ahte
ipmilvuohta lea golle- dahje silba- dahje geađgegova láhkásaš, man
olbmuid dáidu dahje jurdda lea hábmen. Ipmil lea gierdan ovddit
áiggiid diehtemeahttunvuođa, muhto dál son gohčču juohke guovllu
olbmuid dahkat jorgalusa. Dasgo son lea mearridan beaivvi goas son
dubme máilmmi vanhurskkisvuođain dan olbmá bokte gean son lea válljen
dasa. Dán son lea čájehan buohkaide go bajásčuoččáldahtii su
jábmiid luhtte. Go sii gulle Bávlosa sárdnumin jábmiid
bajásčuožžileami birra, de muhtumat bilkidedje su, muhto earát
fas dadje: " Mii hálidivččiimet áinnas gullat du sárdnumin dán
birra nuppe háve ge. "  De Bávlos guđii sin, muhto muhtumat serve
sutnje ja oskugohte. Sin searvvis lei Areiopagosdikki lahttu
Dionysios ja muhtun nisu gean namma lei Damaris, ja muhtun earát
. Bávlos Korintas Das maŋŋil Bávlos vulggii Atenas ja bođii
Korintii. Doppe son deaivvai juvddálačča gean namma lei Akvila gii
lei Pontosis eret. Son lei aiddo boahtán Italias oktan áhkáinis
Priskillain, danne go keaisár Klaudius lei gohččon buot
juvddálaččaid guođđit Roma. Bávlos manai sudno lusa, ja danne go
sus lei seammá fidnu go sudnos, de son orrugođii ja bargagođii
sudno luhtte. Soai leigga nappo guktot loavddagoarrut. Juohke
sábbáha Bávlos sártnodii olbmuiguin synagogas ja sártnuhii
juvddálaččaid ja greikalaččaid oskut. Go Silas ja Timoteus
bođiiga vuolás Makedonias, de Bávlos lei áŋgirvuođain sárdnideamen
ja duođašteamen juvddálaččaide ahte Jesus lea Messias, muhto sii
vuostálaste ja bilkidedje su. De son savdnjilii biktasiiddis ja dajai
sidjiide: " Bohtos din varra iežadet oivviid ala. Mun lean
vigiheapmi dása. Dás duohko mun manan báhkiniid lusa. "  Dasto son
vulggii ja manai ipmilbalolaš olbmá vissui; su namma lei Titius
Justus ja su viessu lei aiddo synagoga guoras. Synagoga
ovddasčuožžu Krispus oppa dáluinis oskugođii Hearrái, ja olusat
earát ge Korintas geat gulle Bávlosa, oskugohte ja gásttašuvvojedje
. Ja Hearrá celkkii Bávlosii oainnáhusas ihkku: " Ale bala! Muhto
sártno, ale ge oro jávohaga, dasgo mun lean du mielde, ii ge oktage
bija gieđa du ala dahje vahágahte du; dasgo dán gávpogis leat
eatnagat geat gullet mu álbmogii. "  Bávlos orui doppe beannot jagi
ja oahpahii sidjiide Ipmila sáni. Muhto go Gallio lei eananhearrán
Akajas, de juvddálaččat searválagaid fallehedje Bávlosa ja dolvo su
duopmostuolu ovdii. Sii dadje: " Dát olmmái hálaha olbmuid bálvalit
Ipmila lága vuostái. "  Muhto ovdal go Bávlos háhppehii vástidit, de
Gallio sártnui juvddálaččaide: " Juvddáláččat, jos dás livččii
mihkkege rihkkosiid dahje vearredaguid, dalle mun áinnas
guldalivččen din gierdavaččat. Muhto jos lea riidu sániid ja
namaid ja din iežadet lága alde, de dat leat iežadet áššit
. Diekkár áššiin mun in dubme. "  Ja son ájii sin eret dikkis
. Dalle buohkat dohppejedje synagoga ovddasčuožžu Sostenesa ja
cábme su aiddo duopmárstuolu ovddas. Muhto Gallio ii beroštan das
. Ruovttoluotta Syriai Bávlos orui Korintas velá muhtun áiggi. Das
maŋŋil son dagai dearvvuođaid oskuguimmiide ja borjjastii Syriai
oktan Priskillain ja Akvilain. Kenkreas son čuohpahii vuovttaidis
ollašuhttin dihtii lohpádusa. Go sii bohte Efesosii, de Bávlos
guđii mátkeguimmiid ja manai synagogii háleštit juvddálaččaiguin
. Sii dáhtto su orrut guhkit áiggi doppe, muhto son biehttalii ja
válddii sis earu dáiguin sániiguin: " Mun máhcan din lusa jos lea
Ipmila dáhttu. " Dasto son borjjastii eret Efesosas. Go son joavddai
Kesareai, de vulggii bajás Jerusalemii. Das son buorástahtii
searvegotti ja de mátkkoštii Antiokiai. Muhtun áiggi maŋŋil son
vulggii vuos Galatia ja dasto Frygia čađa ja nanosmahtii buot
máhttájeddjiid. Apollos Efesosas ja Korintas Efesosii bođii dál
juvddálaš gean namma lei Apollos. Son lei Aleksandrias eret,
čeahppi sárdnut ja dovddai čállagiid vuđolaččat. Apollos lei
ožžon oahpahusa Hearrá Geidnui, ja buolli áŋgirvuođain son
sártnui ja oahpahii dárkilit Jesusa birra, vaikko son dovddai dušše
Johanasa gástta. Son sárdnugođii roahkkadit synagogas. Go Priskilla
ja Akvilas gulaiga su, de válddiiga su lusaska ja čilgiiga sutnje
Ipmila Geainnu dárkileabbot. Apollos hálidii vuolgit Akaiai, ja
oskuguoimmit movttiidahtte su ja čálle máhttájeddjiide ja
ávžžuhedje sin vuostáiváldit su. Son bođii dohko ja šattai stuora
veahkkin sidjiide geat Ipmila árpmu bokte ledje oskugoahtán, dasgo
son gomihii juvddálaččaid ákkaid ja duođaštii buohkaid gullut
čállagiin ahte Jesus lea Messias. Bávlos Efesosas Dan botta go
Apollos lei Korintas, Bávlos jođii siseatnama čađa ja bođii
Efesosii. Doppe son deaivvai muhtun máhttájeddjiid ja jearai sis: "
Oaččuidet go dii Bassi Vuoiŋŋa dalle go oskugođiidet ? " Sii
vástidedje: " Mii eat leat oppa gullan ge ahte livččii mihkkege
Bassi Vuoiŋŋaid. "  Bávlos jearai: " Makkár gásttain
gásttašuvvuidet ? " Sii vástidedje: " Johanasa gásttain. "  De
Bávlos celkkii: " Johanas gásttašii jorgaleami gásttain
ávžžuhettiin olbmuid oskut sutnje gii boahtá su maŋŋil, ja dat
lea Jesus. "  Go sii gulle dán, de gásttašuvvojedje Hearrá Jesusa
nammii. Ja go Bávlos bijai gieđaidis sin ala, de Bassi Vuoigŋa
bođii sin badjelii, ja sii sárdno gielaiguin ja profehtastalle. Sii
ledje birrasiid guoktenuppelohkái olbmá oktiibuot. Golmma mánu áiggi
Bávlos jođii synagogas, ja doppe son sárdnidii roahkkadit,
háleštii olbmuiguin ja beaktilis sániiguin čájehii sidjiide
duohtavuođa Ipmila riikka birra. Muhto muhtumat buoššudedje
váimmuideaset eai ge oskon; sii bilkidedje Hearrá Geainnu
čoakkalmasa gullut. Dalle Bávlos guđii sin, válddii máhttájeddjiid
mielddis ja sártnodii singuin beaivválaččat Tyrannosa skuvllas
. Dáinna son jotkkii guokte jagi, nu ahte buot Asia eanangotti ássit
, sihke juvddálaččat ja greikalaččat, besse gullat Hearrá sáni
. Skevasa čieža bártni Ipmil dagai earenoamáš oavdudaguid Bávlosa
gieđaid bokte. Nu dáhpáhuvai ahte olbmot válde liinniid ja biktasiid
maid son lei atnán, ja bidje buhcciid ala. De buozalvasat luite sin
, ja bahá vuoiŋŋat vulge sis olggos. Maiddái muhtun golgu
juvddálaš vuoiŋŋaidvuortnuheaddjit geahččaledje namuhit Hearrá
Jesusa nama sin badjel geain ledje bahá vuoiŋŋat. Sii dadje: " Mun
vuortnuhan din dan Jesusa bokte gean Bávlos sárdnida! "  Nu dahke
maiddái juvddálaš bajimušbáhpa Skevasa čieža bártni. Muhto bahá
vuoigŋa vástidii sidjiide: " Jesusa mun gal dovddan, ja mun dieđán
gii Bávlos lea, muhto geat bat dii lehpet ? "  Olmmái geas lei bahá
vuoigŋa, fallehii sin, biđii sis buohkain ja illástii sin nu ahte
sii fertejedje báhtarit viesus olggos álásin ja hávváduvvon. Dát
šattai dovddusin buot efesoslaččaide, sihke juvddálaččaide ja
greikalaččaide, buohkat ballagohte, ja Hearrá Jesusa namma
máidnojuvvui. Olusat sis geat ledje oskugoahtán bohte ja dovddastedje
albmosit daguideaset. Viehka olusat sis geat ledje noidošan, bukte
girjjiideaset ja bolde daid buohkaid oaidnut. Muhtumat rehkenaste
girjjiid ruhtaárvvu ja gávnnahedje ahte dat ledje vihttalogiduhát
silbaruđa veara. Dán láhkái ovdánii Hearrá sátni ja oaččui stuora
fámu. Daid dáhpáhusaid maŋŋil Bávlos mearridii vuolgit Makedonia ja
Akaia čađa Jerusalemii. Son dajai: " Go doppe lean fitnan, de
ferten mannat Romai ge. "  Son vuolggahii guoktása vehkiinis,
Timoteusa ja Erastosa, Makedoniai, muhto ieš son orui Asia
eanangottis velá muhtun áiggi. Stuimmit Efesosas Daid áiggiid šattai
stuora stuibmi Hearrá Geainnu dihtii. Demetrios-nammasaš silbarávdi
ráhkadii Artemisa tempeliid govvádusaid silbbas ja fidnii dainna buori
sisaboađu duojáriidda. Son gohčui sin čoahkkái oktan daiguin
bargiiguin geain lei seammá fidnu ja dajai: " Buorit olbmot, dii
diehtibehtet ahte min riggodat boahtá dán barggus. Muhto dál
oaidnibehtet ja gullabehtet ieža ge ahte ii duššefal Efesosas,
muhto measta miehtá Asia eanangotti dát Bávlos lea hálahan ja dájuhan
ollu olbmuid go cealká ahte olbmo gieđaiguin ráhkaduvvon ipmilat eai
oppa leat ge ipmilat. Ii leat duššefal ballamis ahte min fidnui
sáhttá šaddat fuones beaggin, muhto bahát velá lea, ahte stuora
nissonipmila Artemisa tempel navdojuvvo duššin, ja son gean olles
Asia ja oppa máilbmi bálvala, sáhttá manahit alla árvvus. "  Go sii
gulle dán, de moaráskedje ja čuorvugohte: " Stuoris lea
efesoslaččaid Artemis! "  Stuibmi viidánii miehtá gávpoga, ja
buohkat dopme ja bahkkejedje teáhterii ja gesse mielddiset Gajosa ja
Aristarkosa geat leigga Bávlosa makedonialaš mátkeguoimmit. Bávlos
áiggui ieš mannat olbmuid gaskii, muhto su máhttájeaddjit
hehttejedje su. Muhtumat Asia eanangotti ráđđehearráin geat ledje
Bávlosa ustibat, bidje maiddái sáni sutnje ahte ii galgan mannat
teáhterii. Olmmošjoavku lei áibbas moivváskan, sii čurvo ja huike
oktii njálmmiid, ja eatnasat sis eai oppa diehtán ge manne ležžet
čoahkkanan. Juvddálaččat hoigadedje ovdan Aleksandera, ja
muhtumat joavkkus čilgejedje ášši sutnje. Aleksander sevii
gieđainis ahte son áiggui doallat bealuštussártni álbmogii. Muhto
go sii árvidedje ahte son lei juvddálaš, de buohkat huikigohte: "
Stuoris lea efesoslaččaid Artemis! " Ja stuibmi bisttii guokte
diimmu áiggi. Muhto gávpotčálli vejii loahpas jaskkodahttit olbmuid
ja dajai: " Efesoslaččat, eai go buohkat dieđe ahte
efesoslaččaid gávpot lea gáhttemin stuora Artemisa ja su gova mii
lea gahččan almmis ? Dán ii sáhte oktage biehttalit, ja dan dihtii
berrebehtet dii jaskkodit dál, ehpet ge dahkat maidege jallavuođaid
. Dasgo dii lehpet buktán deike dáid olbmáid geat eai leat
tempelsuollagat eai ge leat bilkidan min nissonipmila. Jos Demetrios
ja su duojárat áigot guoddalit geange, de mis leat dikkit ja
eananhearrát; váidoset doppe guhtet guimmiideaset. Ja jos dis
ležžet eará gáibádusat, de diktet lágalaš álbmotdikki meannudit
ášši. Dasgo mii veadjit váidojuvvot dan stuibmideami sivas mii odne
lea dáhpáhuvvan. Eat ge mii sáhte bealuštit dakkár stuimmi. "
Dáiguin sániiguin son vejii biđget čoagganeami. Bávlos Makedonias
ja Hellasis Go stuibmi lei jaskkodan, de Bávlos gohčui
máhttájeddjiid čoahkkái ja árvvosmahtii sin. Dasto son dagai
dearvvuođaid ja vulggii sin luhtte Makedoniai. Mátkkoštettiin dán
guovllu čađa son árvvosmahtii oskkolaččaid ollu sániiguin. Son
bođii Hellasii gos orui golbma mánu. Son lei vuolgalemen meara
mielde Syriai, muhto juvddálaččaid lihtodeapmi su vuostái dagai
ahte son mearridii mannat ruovttoluotta Makedonia čađa. Su fárus
mátkkoštedje berealaš Sopatros, Pyrrosa bárdni,
tessalonikalaččat Aristarkos ja Sekundos ja derbelaš Gajos,
Timoteus ja Asia eanangoddelaččat Tykikos ja Trofimos. Dat vulge
juo ovdal ja ledje vuordimin min Troasis. Suvrrokeahtes láibbiid
basiid maŋŋil mii borjjasteimmet Filippis ja deaivvaimet sin vihtta
beaivvi geažes Troasis, gos mii oruimet čieža beaivvi
. Earrodearvvuođat Troasii Vahku vuosttaš beaivvi mii leimmet
čoagganan doadjalit láibbi. Bávlos sártnodii singuin, ja son
jotkkii gitta gaskaija rádjái danne go son áiggui vuolgit nuppi
beaivvi. Dan lanjas badjin gosa mii leimmet čoagganan, ledje ollu
lámppát. Nuorra bárdni gean namma lei Eutykos lei čohkkámin lásas
. Son nohkai lossadit go Bávlos sárdnidii nu guhká, ja oađedettiin
son gahčai olggos lássaráigge goalmmát gearddis. Son lei jápmán go
sii loktejedje su. Muhto Bávlos manai vuolás, gopmulii su badjel,
fátmmastii su ja celkkii: " Allet muosehuva, gal sus lea heagga. "
Bávlos manai fas bajás, doadjalii láibbi ja borai, ja go son lei
sártnodan singuin gitta dassážii go čuvggodii, de son vulggii
. Bártni sii dolvo ruoktot heakkas, ja dat lei sidjiide stuora
jeđđehussan. Earrosárdni Efesosa vuorrasiidda Mii manaimet njuolga
fatnasii ja borjjasteimmet Assosii, gos galggaimet váldit Bávlosa
mielde. Nu son lei mearridan, dasgo son hálidii mannat vácci dohko
. Go son deaivvai min Assosis, de mii válddiimet su fatnasii ja
manaimet Mitylenii. Mii borjjasteimmet das ja bođiimet nuppi beaivvi
Kiosa buohta. Maŋit beaivvi láddiimet Samosii ja velá maŋit beaivvi
joavddaimet Miletosii. Bávlos lei nappo mearridan garvit Efesosa,
amas ájihuvvot Asia eanangottis. Son doamai, vai joavddašii
Jerusalemii hellodatbeaivái, jos lei vejolaš. Miletosas son bijai
sáni Efesosii ja gohčui lusas searvegotti vuorrasiid. Go sii ledje
boahtán, de sárdnugođii sidjiide: Dii diehtibehtet mo mun lean
eallán din gaskkas oppa dan áiggi mii lea vássán vuosttaš beaivvi
rájes go mun bohten Asia eanangoddái. Mun lean bálvalan Hearrá
vuollegaš-vuođain ja gatnjaliiguin buot geahččalusain maid mun
lean gillán juvddálaččaid bahás lihtodemiid dihtii. Dii
diehtibehtet ahte in leat čiehkan maidege mii livččii sáhttán leat
didjiide ávkin, muhto mun lean oahpahan didjiide dán sihke
almmolaččat ja ruovttuin. Mun lean rávven sihke juvddálaččaid ja
greikalaččaid dahkat jorgalusa Ipmilii ja oskut Hearrámet Jesusii
. Ja dál Vuoigŋa lea čatnan mu ja vuolggaha mu Jerusalemii, in ge
dieđe mii doppe deaivideažžá mu. Dan mun dieđán, ahte Bassi
Vuoigŋa duođašta munnje juohke gávpogis ahte láhkkit ja áŧestusat
vurdet mu. Muhto mun in ane ealliman mange vearan, go dušše beasan
ollašuhttit mátkán ja dan bálvalusa man lean ožžon Hearrá Jesusis:
duođaštit evangeliuma Ipmila árpmu birra. Ja dál dieđán ahte dii
ehpet goassege šat oainne mu, dii geaid gaskkas mun lean vádjolan ja
sárdnidan Ipmila riikka. Danne cealkkán didjiide dán beaivvi ahte mun
lean sivaheapmi jos oktage láhppoš, dasgo mun in leat čiehkan
maidege, muhto mun lean sárdnidan didjiide visot mii lea Ipmila
áigumuš. Atnet vára alddádet ja oppa dan ealus man geahhčin Bassi
Vuoigŋa lea bidjan din; gehččet Ipmila searvegotti, man son lea
vuoitán alccesis iežas varain. Mun dieđán ahte go mun lean
guođđán din, de gáfat gumppet bohtet din gaskii, eai ge seastte
ealu. Maiddái din iežadet gaskkas čuožžilit muhtun olbmát ja
sárdnidit vearri oahpu, vai besset fillet máhttájeddjiid iežaset
fárrui. Gohcet dan dihtii ja muitet ahte golbma jagi ijatbeaivái mun
lean heaittekeahttá nevvon juohkehačča dis ganjalčalmmiid. Ja dál
mun attán din Ipmila ja su árpmusáni háldui, mii sáhttá hukset din ja
addit didjiide árbbi singuin buohkaiguin geat leat bassindahkkojuvvon
. Mun in leat goassege bivdalan silbbaid dahje golliid dahje biktasiid
geasge. Dii diehtibehtet ahte dáid gieđaiguin mun lean bargan ja
dinen buot maid mun ja mu guoimmit dárbbašeimmet. Juohke dáfus mun
lean čájehan didjiide ahte dii fertebehtet bargat dáinna lágiin ja
veahkehit heajubuid ja muitit dáid Hearrá Jesusa sániid: Lea
ávdugasat addit go oažžut. Go Bávlos lei cealkán dán, de luoitádii
čippiidis ala ja rohkadalai singuin buohkaiguin. Buohkat čirrojedje
ja dollejedje Bávlosa čeabáha birra ja cummistedje su. Eanemusat
bávččagahtte sin dat sánit ahte sii eai goassege ožžon oaidnit su
šat. Ja sii mieđuštedje su fatnasii. Bávlosa mátki bajás
Jerusalemii Go mii leimmet earránan sis, de vulggiimet borjjastit
njuolga Kosii, nuppi beaivvi Rhodosii ja doppe Patarai. Doppe
gávnnaimet skiippa mii lei vuolgimin Foinikiai; mii manaimet dan sisa
ja vulggiimet. Go oinniimet Kyprosa, de borjjasteimmet sullo
lulábeale Syria guvlui ja láddiimet Tyrosii gos boltojuvvojedje
gálvvut skiippas. Mii gávnnaimet máhttájeddjiid ja oruimet sin luhtte
čieža beaivvi. Vuoiŋŋa bagadusa mielde sii rávvejedje Bávlosa
mannamis bajás Jerusalemii. Go mii leimmet orron doppe daid beivviid
, de vulggiimet ja jotkkiimet mátkámet. Buohkat mieđuštedje min
olggos gávpogis, nissonat ja mánát ge. Mearragáttis mii
čipposteimmet ja rohkadalaimet ja dasto dagaimet dearvvuođaid. Mii
manaimet fatnasii, ja sii gis máhcce iežaset ruovttuide. Tyrosis
joavddaimet Ptolemaisii, gosa min mearramátki nogai. Mii
buorástahtiimet oskuguimmiid ja oruimet sin luhtte beaivvi. Nuppi
beaivvi jotkkiimet mátkki ja olliimet Kesareai, ja doppe manaimet
evangelista Filipa dállui ja oruimet su luhtte. Son lei okta dan
čiehččasis, ja sus ledje njeallje náitalkeahtes nieidda geain
ledje profehtalaš attáldagat. Mii oruimet doppe moanaid beivviid,
ja dalle bođii Judeas vuolás profehta gean namma lei Agabos. Son
bođii min lusa ja válddii Bávlosa boahkána, čanai julggiidis ja
gieđaidis dainna ja celkkii: " Nu cealká Bassi Vuoigŋa: Dán láhkái
čatnet Jerusalema juvddálaččatdan olbmá geasa dát boagán gullá ja
addet su báhkiniid gieđaide. "  Go mii gulaimet dán, de sihke mii
ja báikki olbmot várriimet Bávlosa mannamis bajás Jerusalemii. Muhto
Bávlos vástidii: " Manne dii čierrubehtet ja givssidehpet mu váimmu
? In leat gárvvis dušše čadnojuvvot, muhto maiddái jápmit
Jerusalemii min Hearrá Jesusa nama dihtii. "  Go son ii diktán iežas
hálahuvvot, de mii vuolláneimmet ja dajaimet: " Šaddos Hearrá
dáhttu! "  Dáid beivviid maŋŋil mii ráhkkaneimmet ja vulggiimet
bajás Jerusalemii. Muhtumat Kesarea máhttájeddjiin ge vulge min
fárrui ja dolvo min kyproslačča Mnasona lusa; son lei leamaš
máhttájeaddji guhká. Su viesus galggaimet orrut. Bávlos Jáhkoba ja
vuorrasiid luhtte Go mii bođiimet Jerusalemii, de oskuguoimmit
vuostáiválde min iluin. Nuppi beaivvi Bávlos manai min mielde Jáhkoba
lusa gosa vuorrasat ledje čoahkkanan. Son buorástahtii sin ja
muitalii dárkilit maid Ipmil lei dahkan báhkiniid gaskkas su bálvalusa
bokte. Sii máidno Ipmila dan ovddas maid gulle, muhto dasto dadje
Bávlosii: " Oskuviellja, don dieđát ahte máŋga duhát juvddálačča
leat oskugoahtán, ja sii dollet lága áŋgirit. Dál sii leat gullan
du birra ahte don oahpahat daid juvddálaččaid geat orrot báhkiniid
gaskkas, jorggihit eret Movssesis ja čilget sidjiide ahte sii eai
galgga birračuohppat mánáideaset eai ge eallit min vieruid mielde
. Maid mii dál dahkat ? Fargga šaddá dovddusin ahte don leat boahtán
. Daga dál danne nugo mii gohččut du: Mis leat njeallje olbmá dáppe
geat leat dahkan lohpádusa. Váldde dán njealljása mielddát ja
buhtistahte iežat oktan singuin. Mávsse dáid goluid, vai sii besset
ráhket oaivviset. De buohkat áddejit ahte ii leat duohta maid sii
leat gullan du birra, muhto ahte don ieš ealát lága mielde ja doalat
dan. Daid báhkiniid hárrái guđet leat oskugoahtán, mii leat čállán
reivve ja addán dieđu ahte sii galget hilgut bierggu mii
oaffaruššojuvvo eahpeipmiliidda, vara, buvihuvvon elliid bierggu
ja fuorrávuođa. "  Nuppi beaivvi Bávlos válddii olbmáid mielddis ja
buhtistahtii iežas oktan singuin. Dasto son manai tempelii dieđihit
goas buhtistanáigi loahpahuvvo nu ahte oaffar sáhtii
oaffaruššojuvvot juohkehačča ovddas. Bávlos váldojuvvo gitta
tempelis Go dat čieža beaivvi ledje measta vássán, de Asia
eanangotti juvddálaččat fuomášedje su tempelšiljus. Sii
moivašuhtte olmmošjoavkku, dohppejedje su ja čurvo: "
Israellaččat, veahkehehket min! Dá lea dat olmmái gii oahpaha
juohke sajis ja buohkaide álbmoga vuostái ja lága ja dán bassi báikki
vuostái. Ja dál son lea váldán velá greikalaččaid mielddis ja
eahpebasuhan dán bassi báikki. "  Sii ledje nappo ovdal oaidnán
efesoslačča Trofimosa searválagaid suinna gávpogis ja jáhkke dál
ahte Bávlos lei váldán su mielddis tempelii. Oppa gávpot lihkahuvvui
, ja olbmot čoahkkanadde, dohppejedje Bávlosa ja rohttejedje su eret
tempelšiljus, ja poarttat giddejuvvojedje dakkaviđe. Sii ledje
cábmimin su measta jámas go romalaš soalddáhiid kommandánta bođii
gullat ahte olles Jerusalem lei moivvis. Son válddii dan seammás
soalddáhiid oktan offisearaiguin ja viehkalii vuolás olbmuid guvlui
. Go olbmot oidne kommandántta ja soalddáhiid, de heite cábmimis
Bávlosa. Kommandánta manai ovdan ja válddii Bávlosa gitta ja gohčui
čatnat su guvttiin láhkkiin. De son jearai gii Bávlos lei ja maid
son lei dahkan. Muhto olbmot čurvo, nuppit dán, nuppit duon, ja
go son ii sáhttán oažžut albma dieđu dán rieja dihtii, de son
gohčui doalvut Bávlosa ladnái. Muhto go Bávlos ollii boardagii, de
soalddáhat fertejedje guoddit su danne go olbmot bahkkejedje garrasit
juohke guovllus. Dasgo olles olmmošjoavku čuovui maŋis ja
čuorvvui: " Goddet su! "  Bávlosa bealuštussárdni álbmoga ovddas
Sii ledje aiddo doalvumin Bávlosa ladnái go son jearai kommandánttas:
" Beasan go cealkit dutnje maidege ? " Son vástidii: " Máhtát go
greikkagiela ? Dalle han don it leat dat egyptalaš gii muhtun áiggi
dás ovdal dagahii stuimmi ja doalvvui njeallje duhát olmmošgoddi
meahccái ? "  Bávlos dajai: " Mun lean juvddálaš Tarsosis, Kilikias
eret ja dan gávpoga ássi man vissa buohkat dovdet. Mun bivddán du,
suova mu sárdnut olbmuide. "  Kommandánta suovai dan, ja
čuoččodettiin boardaga alde Bávlos sevii olbmuide gieđain. Go sii
jaskkodedje, de sárdnidii sidjiide hebreagillii: " Álbmotguoimmit ja
áhčit, gullet maid mun dál sártnun iežan bealuštussan! "  Go sii
gulle ahte son sártnui sidjiide hebreagillii, de šadde velá
jaskadeabbot. Bávlos jotkkii: Mun lean juvddálaš, riegádan
Tarsosis, Kilikias, muhto lean bajásšaddan dán gávpogis Gamaliela
julggiid ovddas ja ožžon vuđolaš oahpaheami min máddariid lága
dárkilis vuogi mielde, ja mun ledjen áŋgir Ipmila bealis nugo dii
gis buohkat lehpet odne. Mun lean doarrádallan jápmimiin ja goddimiin
sin geat čuvvot dán Geainnu, ja lean čatnan ja addán giddagassii
sihke olbmáid ja nissoniid. Dan sáhttet bajimušbáhppa ja vuorrasiid
ráđđi duođaštit. Sii adde munnje reivve Damaskusa álbmotguimmiide
, ja mun vulgen dohko váldit gitta sin geat ledje doppe, ja buktit
sin láhkkiin Jerusalemii, vai sii ráŋggáštuvvošedje. Muhto
jođedettiin dohko, go lahkanišgohten Damaskusii gaskabeaivvi áiggi
, šloavggihii fáhkkestaga mu birra šerres čuovga almmis. Mun
gahččen eatnamii ja gullen jiena mii celkkii munnje: " Sávlos,
Sávlos, manne doarrádalat mu ? "  Mun jerren: " Hearrá, gii don
leat ? " Son vástidii: " Mun lean nasaretlaš Jesus gean don
doarrádalat. "  Mu mátkeguoimmit oidne gal čuovgga, muhto eai
gullan jiena mii sártnui munnje. Mun jerren: " Hearrá, maid mun
galggan dahkat ? " Ja Hearrá celkkii munnje: " Čuožžil bajás ja
mana Damaskusii! Doppe beasat gullat makkár doaimmaide don leat
mearriduvvon. "  Šerres čuovgga dihtii mun in oaidnán, ja sii geat
ledje muinna, láidejedje mu gieđas nu ahte bohten Damaskusii. Doppe
lei olmmái gean namma lea Ananias. Son elii ipmilbalolaččat lága
mielde, ja buot dan báikki juvddálaččat adde sutnje buori
duođaštusa. Son bođii mu lusa ja celkkii: " Sávlos, vieljažan,
šatta fas oaidnin! " Dan seammás mun oaidnigohten ja oidnen su. Son
dajai munnje: " Min máddariid Ipmil lea válljen du dovdat su dáhtu,
oaidnit Vanhurskása ja gullat su sárdnumin iežas jienain. Dasgo don
šattat su duođašteaddjin ja muitalat buot olbmuide dan maid leat
oaidnán ja gullan. Mainna ádjánat ? Čuožžil, divtte iežat
gásttašuvvot ja suttuidat sihkkojuvvot eret ja čuorvvo Hearrá nama
. "  Go mun ledjen máhccan Jerusalemii ja ledjen rohkadallamin
tempelis, de rohttašuvven ja oidnen Hearrá. Son celkkii munnje: "
Doapmal eret Jerusalemis nu johtilit go sáhtát, dasgo sii eai
vuostáiváldde du duođaštusa mu birra. "  Mun vástidin: " Hearrá,
sii han dihtet ieža ahte mun juohke synagogas bidjen giddagassii sin
geat osko dutnje ja dikten sin spihččejuvvot. Ja go du
duođašteaddji Stefanusa varra golggahuvvui, de ledjen ieš das ja
dohkkehin dan ja fáktejin su sorbmejeddjiid biktasiid. "  Muhto
Hearrá celkkii munnje: " Vuolgge, dasgo mun áiggun vuolggahit du
guhkás eret báhkiniid lusa. " Bávlos kommandántta ovddas Dassážii
sii guldaledje Bávlosa, muhto de čuorvugohte: " Jávkadehket dán
olbmo eatnama alde! Dákkár ii berre beassat eallit! "  Sii huike ja
rámško oalgegávttiideasetguin ja bálko sádduid áibmui. Dalle
kommandánta gohčui doalvut Bávlosa ladnái. Son gohčui su
gažaduvvot ja spihččejuvvot gávnnahan dihtii manne sii čurvo nu su
vuostái. Muhto go sii čatne Bávlosa gitta ja áigo spihččegoahtit
su, de Bávlos jearai offisearas gii lei das: " Lea go dis lohpi
spihččet Roma riikkavuloža gii ii leat ožžon duomu ge ? "  Go
offiseara gulai dan, de manai kommandántta lusa ja dajai: " Várut,
dasgo dát olmmái lea Roma riikkavuloš. "  Kommandánta manai dalle
ieš Bávlosa lusa ja jearai: " Muital, leat go don Roma riikkavuloš
? " Bávlos vástidii: " De lean. "  Kommandánta dajai: " Mun lean
máksán ollu ruđaid oažžut dan riikkavulošvuoigatvuođa. " Muhto
Bávlos vástidii: " Mun lean riegádan dasa. "  Sii geat galge
gažadit su, geassádedje dallánaga. Ja kommandánta šattai ballui go
árvidii ahte son lei čatnan láhkkiiguin Roma riikkavuloža. Bávlos
Ráđi ovddas Kommandánta hálidii diehtit vissásit mas juvddálaččat
áššáskuhtte Bávlosa, ja nuppi beaivvi son čovddii su láhkkiin,
gohčui čoahkkái bajitbáhpaid ja olles Ráđi ja vieččai Bávlosa sin
ovdii. Bávlos geahčai njuolga Ráđđái ja dajai: " Álbmotguoimmit,
gitta dán beaivvi rádjái mun lean eallán buhtes oamedovdduin Ipmila
ovddas. "  Bajimušbáhppa Ananias gohčui sin geat čužžo lagamusas
, došket Bávlosa njálbmái. Bávlos celkkii sutnje: " Ipmil cábmá du
, don kálkejuvvon seaidni! Don leat čohkkámin dás dubmen dihtii mu
lága mielde, muhto don rihkut lága go gohčut cábmit mu. "  Sii geat
ledje čuožžumin das, dadje: " Bealkkihat go don Ipmila
bajimušbáhpa ? "  Bávlos vástidii: " Álbmotguoimmit, in mun diehtán
ahte son lea bajimušbáhppa, dasgo lea čállojuvvon: It galgga
garuhit álbmogat oaivámučča. "  Muhto go Bávlos diđii ahte Ráđi
nubbin oassin ledje saddukealaččat ja nubbin gis farisealaččat,
de son čuorvvui sidjiide: " Álbmotguoimmit, mun lean farisealaš ja
farisealačča bárdni! Dál lean áššáskuhttojuvvon jábmiid
bajásčuožžileami doaivaga dihtii. "  Go son dajai dán, de šattai
riidu farisealaččaid ja saddukealaččaid gaskii, ja čoahkkin
bieđganii guovtti beallái. Dasgo saddukealaččat oaivvildit ahte ii
leat bajásčuožžileapmi eai ge eŋgelat ja vuoiŋŋat, muhto
farisealaččat oskot buot daidda. Dál sii čuorvugohte ja
farisealaččaid bealladagas čuožžiledje muhtun čálaoahppavaččat
ja vuostálaste garrasit: " Mii eat gávnna maidege baháid dán olbmás
. Mo jos eŋgel dahje vuoigŋa lea sárdnon sutnje! "  Nággu šattai
nu garas ahte kommandánta balai ahte sii gaikkodit Bávlosa. Danne son
gohčui soalddáhiiddis mannat vuolás ja rohttet Bávlosa eret sin
gaskkas ja doalvut su ladnái. Čuovvovaš ija Hearrá čuoččui
Bávlosa ovddas ja celkkii: " Leage dorvvolaš! Seammá láhkái go don
leat duođaštan mu birra Jerusalemis, nu fertet duođaštit Romas ge
. " Lihtodeapmi Bávlosa vuostái Nuppi iđida juvddálaččat lihtodedje
Bávlosa vuostái ja vurdno ahte eai áigon borrat eai ge juhkat ovdal go
ledje goddán su. Badjel njealljelogi olbmá ledje mielde dán
lihtodeamis. Sii manne bajitbáhpaid ja vuorrasiid lusa ja dadje: "
Mii leat vurdnon ahte eat áiggo máistit biepmu ovdal go leat goddán
Bávlosa. Ávžžuhehket dii ja Ráđđi kommandántta buktit su din
ovdii fas dego mahkáš áiggošeiddet dutkat su ášši dárkileabbot
. De mii leat gárvásat goddit su ovdal go joavdá din lusa. "  Bávlosa
neahpi gulai dán lihtodeami birra, ja son manai bajás ladnái ja
muitalii dán Bávlosii. Bávlos rávkkai lusas muhtun offiseara ja dajai
sutnje: " Doalvvo dán nuorra olbmá kommandántta lusa, dasgo sus lea
sutnje diehtu. "  Offiseara válddii bártni mielde ja doalvvui su
kommandántta lusa ja dajai: " Fáŋga Bávlos rávkkai mu lusas ja
dáhtui doalvut dán bártni du ovdii. Sus lea dutnje dadjamuš. "
Kommandánta válddii bártni gihtii ja manai sierranassii ja jearai: "
Mii dus lea munnje muitalit ? "  Bárdni vástidii: " Juvddálaččat
leat soahpan ahte sii áigot ihttin gohččut du doalvut Bávlosa Ráđi
ovdii dego áiggošedje guorahallat su ášši dárkileabbot. Muhto ale
fal mieđa sidjiide; dasgo sii leat eanet go njealljelogis geat leat
vuođgŋimin su. Sii leat vurdnon ahte eai áiggo borrat eai ge juhkat
ovdal go leat goddán su. Dál sii leat gárvásat ja leat vuordimin ahte
don mieđat dasa. "  Kommandánta divttii bártni mannat, muhto
gilddii su garrasit: " Ale almmut geasage ahte leat muitalan munnje
dán. " Bávlos vuolggahuvvo Kesareai Kommandánta gohčui lusas
guoktása offisearainis ja dajai: " Ráhkkanahtti guoktečuođi
soalddáha vuolgit Kesareai otná ija goalmmát diimmu maŋŋil. Váldi
mielddáde čiežalogi riidejeaddji ja guoktečuođi sáiteolbmá, ja
háhkki maiddái riidenheastta Bávlosii ja doalvu su dearvan eananhearrá
Feliksa lusa. "  De son čálii reivve dáiguin sániiguin: Klaudius
Lysias dearvvaha allaárvosaš eananhearrá Feliksa. Juvddálaččat
ledje váldán gitta dán olbmá, ja sii ledje cábmimin su jámas go mun
bohten soalddáhiiguin ja gádjon su dasgo mun bohten diehtit ahte son
lei Roma riikkavuloš. Mun vuolggahin su vuolás sin Ráđđái, danne
go dáhtton gullat mainna sii ledje áššáskuhttimin su. Mun gávnnahin
ahte váidalus guoskkai sin láhkagažaldagaide ii ge masage mii
ánssášivččii jápminduomu dahje giddagasa. Danne go dieđihuvvui
munnje ahte juvddálaččat lihtodit dán olbmá vuostái, mun vuolggahan
su njuolga du lusa. Mun lean dieđihan su áššáskuhttiide ge ahte
sii ožžot buktit du ovdii váidalusaideaset su vuostái. Gohččuma
mielde soalddáhat válde Bávlosa mielddiset ja dolvo su ihkku
Antipatrisii. Nuppi beaivvi sii máhcce ladnáseaset ja dikte
riidejeddjiid doalvut su viidáseabbot. Go riidejeaddjit jovde
Kesareai, de adde reivve eananhearrái ja divvo Bávlosa su ovdii. Son
logai reivve ja jearai guđe eananguovllus Bávlos bođii. Go son
gulai ahte dat lei Kilikias eret, de dajai: " Mun gažadan du go du
áššáskuhttit leat boahtán. " De gohčui Bávlosa gáhttejuvvot
Herodesa šloahttalatnis. Váidalus Bávlosa vuostái Vihtta beaivvi
maŋŋil bođii bajimušbáhppa Ananias dohko vuolás oktan muhtun
vuorrasiiguin ja láhkačehpiin gean namma lei Tertullus. Sii bidje
eananhearrá ovdii áššáskuhttimiiddiset Bávlosa vuostái. Bávlos
rávkojuvvui sisa, ja Tertullus áššáskuhttigođii su: "
Allaárvosaš Feliks! Du dihtii mii leat ožžon ráfi juohke báikkis,
ja dán álbmogis lea dál buoret dilli du viissis stivrejumi dihtii
. Stuora giitevašvuođain mii dovddastit dán álo ja juohke sajis
. Mun in áiggo ájihit du guhká, muhto siđašin ahte don
guldalivččet min oanehis bottoža dábálaš buorredáhtolašvuođainat
. Mii leat gávnnahan dán olbmá duohta rohttodávdan. Son dagaha
ráfehisvuođa juvddálaččaid gaskkas miehtá máilmmi ja lea
nasaretlaččaid sierrasearvvi oaivámuš. Son lea geahččalan
eahpebasuhit velá tempela ge, muhto de mii dohppiimet su ja dáhtuimet
dubmet su láhkamet mielde. Muhto kommandánta Lysias bođii ja rohttii
su veahkaválddálašvuođain eret min gieđain. Ja son gohčui Bávlosa
áššáskuhttiid boahtit du lusa. Don sáhtát ieš dutkat su, de
fuomášat visot mas mii áššáskuhttit su. "  Juvddálaččat dorjo
dán váidalusa ja duođaštedje ahte nie lea. Bávlosa bealuštussárdni
Eananhearrá seavvilii dalle Bávlosii, ja son sárdnugođii: Mun
dieđán ahte don leat leamaš dán álbmoga duopmárin máŋga jagi
. Danne mun bealuštan iežan roahkkatvuođain. Don sáhtát ieš
dárkkistit ahte eai leat eanet go guoktenuppelohkái beaivvi dan rájes
go mun mannen bajás Jerusalemii rohkadallat Ipmilii doppe. Ii ge
oktage oaidnán mu nákkáhallamin geainnage dahje giivváskahttimin
álbmoga, ii tempelis, ii synagogain ii ge gávpogis ge. Eai ge sii
sáhte duođaštit dan mas áššáskuhttet mu. Muhto dán mun dovddastan
dutnje, ahte mun čuovun dan Geainnu man sii gohčodit sierrasearvin
, ja dáinna lágiin bálvalan min máddariid Ipmila, oskkodettiin buot
dasa mii lea čállojuvvon láhkii ja profehtaide, ja mus lea seammá
doaivva go dáin ge, ahte boahtá bajásčuožžileapmi jábmiid luhtte
sihke vanhurskásiidda ja vanhurskkismeahttumiidda. Danne barggan dan
ala ahte mus álo livččii buhtes oamedovdu Ipmila ja olbmuid ovddas
. Maŋŋil go ledjen eret máŋggaid jagiid, de bohten buktit
attáldagaid álbmogasan ja oaffaruššat. Dagadettiinan dán sii gávdne
mu tempelis, gos ledjen buhtistuvvomin, ii ge gostege lean dihtton
stuibmi dahje ráfehisvuohta. Muhtun Asia eanangotti juvddálačcat
oidne mu, ja dat galggašedje ieža leat dás du ovddas
áššáskuhttimin mu jos leažžá mihkkege mu vuostái. Dahje divtte
dáid ieža muitalit mas sii gávdne mu sivalažžan go čužžon Ráđi
ovddas, leažžá go juo aiddo dán dajaldaga sivas man mun čurvejin
go čužžon sin ovddas: " Dii áššáskuhttibehtet mu odne jábmiid
bajásčuožžileami dihtii. "  Feliks dovddai bures Hearrá Geainnu,
ja son maŋidii ášši ja dajai: " Go kommandánta Lysias boahtá
vuolás deike, de válddán dán ášši dupmui. "  Feliks gohčui
offiseara doallat Bávlosa giddagasas, muhto geahppa eavttuiguin, eai
ge su iežas olbmot galgan hehttejuvvot veahkeheames su. Moadde
beaivvi maŋŋil Feliks bođii oktan áhkáinis Drusillain gii lei
juvddálaš. Son rávkkai Bávlosa ovdan ja guldalii su sárdnumin oskku
birra Jesus Kristusii. Muhto go Bávlos sárdnugođii vanhurskkisvuođa
ja mearálašvuođa ja boahttevaš duomu birra, de Feliks ballái ja
dajai: " Dál lea doarvái, mana! Go mus lea dilli, de rávkkan du
lusan. "  Son doaivvui dan ge ahte Bávlos attášii sutnje ruđaid
. Danne son rávkkai su dávjá ja sártnodii suinna. Go guokte jagi
ledje vássán, de Porkius Festus bođii Feliksa sadjái. Feliks
hálidii bisuhit buori gaskavuođa juvddálaččaide, ja dan dihtii son
divttii Bávlosa ain čohkkát giddagasas. Bávlosa guoddalus keaisárii
Golbma beaivvi maŋŋil go Festus lei álgán ámmáhasas, de son vulggii
Kesareas bajás Jerusalemii. Bajitbáhpat ja juvddálaččaid
oaivámuččat bohte su lusa guoddalit Bávlosa vuostái. Sii átno su
doarjut sin ja viežžat Bávlosa Jerusalemii, dasgo sii ledje
ráđđádallan vuođgŋit ja goddit su mátkkis. Muhto Festus vástidii
ahte Bávlos galggai gáhttejuvvot Kesareas, ja ahte son ieš fargga
lei máhccamin dohko vuolás. Son dajai: " Vulgoset din oaivámučcat
vuolás muinna ja váidalehkoset sii dan olbmá, jos sus leažžá
mihkkege boasttuvuođaid. "  Festus ii lean orron doppe eanet go
gávcci dahje logi beaivvi go vulggii fas vuolás Kesareai. Nuppi
beaivvi son čohkánii duopmárstullui ja gohčui sin buktit ovdan
Bávlosa. Son bođii sisa, ja juvddálaččat geat ledje boahtán
vuolás Jerusalemis, birastahtte su ja áššáskuhtte su garrasit. Sii
eai goitge sáhttán maidege duohtan duođaštit. Muhto Bávlos
bealuštii iežas ja dajai: " Mun in leat moktege suddudan
juvddálaččaid lága vuostái, in tempela in ge keaisára vuostái. "
Festus hálidii áinnas juvddálaččaid beallásis, ja danne son jearai
Bávlosis: " Vuolggášit go bajás Jerusalemii, vai dubmešin du doppe
dán áššis ? "  Muhto Bávlos vástidii: " Mun čuoččun dás keaisára
duopmostuolu ovddas, ja mus lea vuoigatvuohta dubmejuvvot dás
. Juvddálaččaid vuostái mun in leat dahkan maidege veriid, nugo don
dieđát bures. Jos mun leaččan dahkan vearrivuođa ja juoidá mas
ánssášan jápminduomu, de in beasadala jápmimis. Muhto jos sin
áššáskuhttimat ležžet duššit, de ii oktage sáhte addit mu sin
háldui. Mun guoddalan ášši keaisára ovdii. "  Festus sártnodii
iežas ráđđeaddiiguin ja celkkii: " Don leat guoddalan ášši
keaisára ovdii; don beasat keaisára lusa. " Bávlosa sárdni gonagas
Agrippai Moadde beaivvi maŋŋil bođiiga gonagas Agrippa ja Berenike
Kesareai Festusa guossái. Go leigga orron doppe eanet beivviid, de
Festus čilgii Bávlosa ášši gonagassii ja dajai: " Mus lea dáppe
olmmái gean Feliks guđii deike fáŋgan. Go mun ledjen Jerusalemis,
de bajitbáhpat ja juvddálaččaid vuorrasat áššáskuhtte su ja
gáibidedje su dubmehallat. Mun vástidin sidjiide ahte ii leat
romalaš vierru addit áššáskuhtton olbmá geange háldui ovdal go son
ieš lea beassan deaivat áššáskuhttiid ja lea ožžon vejolašvuođa
bealuštit iežas sivahallama vuostái. Go sii bohte čoahkkái deike,
de in mun ge ájahallan áššiin, muhto nuppi beaivvi juo čohkánin
duopmárstullui ja gohččon buktit olbmá iežan ovdii. Áššáskuhttit
birastahtte su, muhto eai sii sivahallan su dakkár vearredaguin main
mun livččen navdán. Sis goit ledje soames nákkut sin iežaset
oskkoldaga birra ja muhtun Jesusa birra gii lea jápmán, muhto gean
Bávlos čuoččuha leat eallimin. Muhto go mun ledjen eahpádusas dán
áššis de jerren sus vuolggášii go Jerusalemii dubmejuvvot doppe
. Muhto go Bávlos gáibidii áššis dutkojuvvot ođđasis ja dáhtui
gáhttejuvvot dassážii go Majestehta sáhttá mearridit áššis, de mun
gohččon doalahit su giddagasas dassážii go beasan vuolggahit su
keaisára lusa. "  Agrippa dajai Festusii: " Mun ieš ge
hálidivččen gullat dán olbmá. " Festus vástidii: " Juo ihttánaga
beasat gullat su. "  Nuppi beaivvi bođiiga Agrippa ja Berenike olles
čiŋaiguin ja vácciiga diggelatnjii oktan kommandánttaiguin ja
gávpoga alimus olbmáiguin. Festusa gohččuma mielde Bávlos
buktojuvvui sisa. Ja Festus sártnui: " Gonagas Agrippa ja dii
buohkat geat lehpet dás minguin! Dii oaidnibehtet dán olbmá gean
dihtii buot juvddálaččat leat jorggihan munnje, sihke Jerusalemis
ja dáppe, čuorvvodettiin ahte son ii galggaše šat beassat eallit
. Muhto mun lean gávnnahan ahte son ii leat dahkan maidege mas
ánssášivččii jápminduomu; ja go son ieš lea guoddalan ášši
Majestehta ovdii, de mun lean mearridan vuolggahit su dohko. Dattege
mus ii leat mihkkege sihkkaris dieđuid maid čálášin Majestehtii su
birra. Danne buvttán su din ovdii ja erenoamážit du ovdii, gonagas
Agrippa, vai mun dutkama maŋŋil oččošin juoidá maid čállit
. Dasgo mu mielas ii leat dohkálaš vuolggahit fáŋgga almmá
čilgekeahttá váidalusaid su vuostái. " Bávlos bealušta iežas
Agrippa ovddas Dalle Agrippa dajai Bávlosii: " Don beasat dál buktit
áššát ovdan. " Bávlos loktii gieđa ja sárdnugođii bealuštusas:
Gonagas Agrippa! Mun anán iežan lihkolažžan go beasan bealuštit
iežan odne aiddo du ovddas buot dan vuostái mas juvddálaččat
áššáskuhttet mu. Don dovddat erenoamáš bures buot juvddálaš
vieruid ja riidogažaldagaid. Danne mun bivddán du guldalit mu
gierdavaččat. Buot juvddálaččat dovdet mu eallingearddi
nuorravuođa rájes. Sii dihtet mo mun álggu rájes ellen álbmogan
searvvis Jerusalemis. Sii leat dovdan mu guhká, ja jos dáhtošedje,
de sáhtášedje duođaštit ahte mun lean eallán farisealažžan min
oskku garraseamos suorggi mielde. Ja dál mun lean áššáskuhtton dan
lohpádusa doaivvu dihtii man Ipmil attii min máddariidda. Dán
lohpádusa min guoktenuppelohkái čeardda doivot beassat oaidnit
ollašuvvamin ja danne sii bálvalit Ipmila váibbakeahttá ijatbeaivái
. Gonagas, dán doaivvu dihtii áššáskuhttet juvddálaččat mu
. Manne lea didjiide jáhkkemeahttun ahte Ipmil bajásčuoččáldahttá
jábmiid ? Mun ieš ge gádden oktii ahte galggan juohke láhkái soahtat
nasaretlačča Jesusa nama vuostái, ja mun dahken dan maiddái
Jerusalemis. Mun ožžon válddi bajitbáhpain ja bálkestin ollu
bassiolbmuid giddagassii, ja go sii sorbmejuvvojedje, de jienastin
dan beali ge. Buot synagogain ráŋggáštahtten sin dávjá ja bággejin
sin bilkidit Jesusa, ja moaristan doarrádallen sin gitta olgoriikka
gávpogiidda. Dan dihtii vulgen oktii Damaskusii bajitbáhpaid válddiin
ja isitvuođain. Dohko jođedettiin, gonagas, oidnen beaiveguovdil
čuovgga almmis, šearradeabbo go beaivváš, báitimin mu birra ja
sin birra geat ledje mu mielde. Mii buohkat gahčaimet eatnamii, ja
mun gullen jiena cealkimin alccesan hebreagillii: " Sávlos, Sávlos,
manne doarrádalat mu ? Dutnje šaddá lossadin čiekčat seahčagasa
vuostái. "  Mun jerren: " Hearrá, gii don leat ? " Ja Hearrá
celkkii: " Mun lean Jesus gean don doarrádalat. Muhto čuožžil ja
čuoččo iežat julggiid alde! Mun lean almmustahttán iežan dutnje
, dasgo mun lean válljen du bálvaleaddjin ja duođašteaddjin,
muitalan dihtii sihke dan birra maid don leat oaidnán ja maid mun
čájehan dutnje maŋŋil go mun gájun du iežat álbmogis ja báhkiniin
. Sin lusa mun vuolggahan du rahpat sin čalmmiid, vai sii
jorgalivčče seavdnjadasas čuovgadassii ja Sáhtána fámus Ipmilii
. Nu sii ožžot suttuid ándagassii addojumi ja oasi sin searvvis geat
leat basuhuvvon go sii oskot munnje. "  Danne, gonagas Agrippa, mun
in leat leamaš eahpegulolaš almmálaš oainnáhussii. Muhto mun
sárdnidin, vuosttažettiin sidjiide guđet leat Damaskusis, de
Jerusalemis ja dasto Judeas ja báhkiniidda ahte sii fertejit dahkat
buorádusa ja jorgalit Ipmilii ja dahkat daguid mat duođaštit
jorgalusa. Dán sivas juvddálaččat válde mu gitta tempelšiljus ja
geahččaledje heakkahuhttit mu. Muhto dán beaivvi rádjái Ipmil lea
veahkehan mu, nu ahte mun čuoččun dás ja duođaštan
uhcahaččaide ja stuorráide, in ge mun daja eará go dan maid
profehtat ja Movsses leat einnostan, ahte Messias galggai gillát ja
vuosttašin bajásčuožžilit jábmiid luhtte, ja son galggai
sárdnidit čuovgasa sihke min álbmogii ja báhkiniidda. Go Bávlos ná
lei bealušteamen iežas, de dajai Festus alla jienain: " Bávlos,
don leat mielaid haga! Buot du oahppu mielahuhttá du. "  Bávlos
vástidii: " Gudnejahtton Festus, in mun leat mielaheapmi, dasgo
buot maid mun sártnun, leat duohta ja jierpmálaš sánit. Gonagas han
dovdá buot dáid áššiid, ja sutnje mun sártnun roahkkadit. Mun lean
vissis das ahte ii mihkkege dás leat amas sutnje; ii han dat leat
dáhpáhuvvan doaresbeale loavkkus. Gonagas Agrippa, oskkut go don
profehtaide ? Mun dieđán ahte don oskkut. "  Agrippa dajai Bávlosii
: " Unnán váilu das ahte don leat hálaheamen mu šaddat
kristtalažžan. "  Bávlos vástidii: " Váilos unnán dahje ollu, de
mu rohkos Ipmilii lea ahte it duššefal don, muhto buohkat geat
gullet mu odne šattašedje dego mun, duššefal dáid láhkkiid haga
. "  De gonagas čuožžilii ja nu maiddái eananhearrá ja Berenike ja
olles sin joavku. Go sii ledje geassádan sierranassii, de
háleštedje gaskaneaset ja dadje: " Dát olmmái ii leat dahkan maidege
mas ánssáša jápminduomu dahje giddagasa. "  Ja Agrippa dajai
Festusii: " Dán olbmá livččii ožžon luoitit luovus jos ii
livčče guoddalan áššis keaisárii. " Mátki Romai Go lei
mearriduvvon ahte mii galggaimet borjjastit Italiai, de Bávlos ja
muhtun eará fáŋggat addojuvvojedje Julius-nammasaš offiseara háldui
, gii gulai keaisára soahtejuhkosii. Mii manaimet muhtun Adramyttiona
fatnasii mii lei mannamin Asia eanangotti hápmaniidda, ja de
vulggiimet borjjastit. Min mielde lei makedonialaš Aristarkos gii
lei Tessalonikas eret. Nuppi beaivvi finaimet Sidonis, ja Julius
meannudii ustitlaččat Bávlosiin ja divttii su mannat ustibiid lusa,
vai sii besse addit sutnje maid son dárbbašii. Mii vulggiimet fas ja
borjjasteimmet Kyprosa mieđabeale, danne go mis lei vuostebiegga
. De borjjasteimmet rastá meara Kilikia ja Pamfylia olggobeale ja
bođiimet Myrai Lykias. Doppe offiseara gávnnai muhtun Aleksandria
skiippa mii lei mannamin Italiai, ja son bijai min dan fárrui
. Máŋga beaivvi borjjasteimmet hui gulul, ja illá joavddaimet
Knidosa rádjái. Biegga hehttii min beassamis ovddosguvlui, ja mii
doalahalaimet danne vuolábeale Kreta Salmone lahka. Illá beasaimet
sullo gáddeguora ja bođiimet báikái mii gohčoduvvo Buorre hápmanin,
Lasea gávpoga lahkosiin. Guhkes áigi lei gollan dan mátkkis ja lei
juo maŋŋil fástobeaivvi, ja šaddagođii váralaš borjjastit
. Danne Bávlos rávvii sin ja dajai: " Olbmát, mun oainnán ahte
guhkkelebbui borjjasteapmi buktá lihkuhisvuođa ja vahága; eat masse
dušše gálvvuid ja skiippa, muhto heaggamet ge. "  Muhto offiseara
luhtii eanebut skiippa jođiheaddjái ja eaiggádii go dasa maid Bávlos
dajai. Ja go hápman ii heiven dálveorohahkan, de eatnasat hálidedje
borjjastit eret das ja geahččalit ollet Foiniksii orrut doppe dálvvi
. Dát Kreta hápman lea rabas máttaoarjjás ja davveoarjjás. Stoarbma
Go dál biekkastii luládahkan, de sii gádde sáhttit dahkat nugo áigo,
ja sii rohttejedje áŋkora ja borjjastedje Kreta gáddeguora. Muhto
fargga bođii sullo badjel garra riđđu, mii gohčoduvvo
davvinuorttádahkan. Dat doalvvui skiippa veagal, ja go ii lean
vejolaš doalahit dan biekka vuostái, de mii vuolláneimmet ja
luittiimet iežamet rievdat. Mii bođiimet muhtun Kavda-nammasaš
sulloža mieđábeallái, ja illá vejiimet gádjut skiipafatnasa. Sii
gesse dan skiipii, ja sihkkarastin dihtii skiippa sii gárre dan
oaraiguin. Go sii dál balle rievdamis Syrteluovtta sáttonjuoraide de
luite borjasiid, ja nu sii rievddadedje. Go riđđudálki ain hehttii
min, de nuppi beaivvi olbmát bálkugohte gálvvuid merrii. Ja goalmmát
beaivvi bálko ieža maiddái skiipabiergasiid ge merrii. Ii beaivváš
eai ge násttit oidnon máŋgga beaivái ja garra dálki bisttii ain
. Loahpas nohkagođii doaivva gáddjojuvvot. Muhto go guhkes áigái
olbmát eai lean ožžon maidege borrat, de Bávlos loaiddastii sin
gaskii ja celkkii: " Olbmát, dii livččiidet galgan guldalit mu
ehpet ge vuolgit Kretas, de livččiidet vealtan sihke
lihkuhisvuođas ja vahágis. Muhto dál bivddán ahte dii lehpet
dorvvolaččat, dasgo ii oktage dis dušša, muhto skiipa gal
duššá. Dasgo mannan ija bođii Ipmila eŋgel mu lusa, dan Ipmila
geasa mun gulan ja gean mun bálvalan. Eŋgel celkkii: Ale bala,
Bávlos. Don beasat čuožžut keaisára ovddas, ja Ipmil lea addán
dutnje buohkaid geat leat johtimin du mielde. Lehket dan dihtii
dorvvolaččat! Dasgo mus lea dat osku Ipmilii ahte buot manná nugo
munnje lea celkojuvvon; mii rievdat gal muhtun sullui. "  Mii
leimmet dál rievddadan Adriamearas njealljenuppelohkái jándora go
mearraolbmát ihkku árvidedje ahte gáddi lea lahka. Sii mihtidedje
guoktelogi sala čikŋodaga. Veahá siskelis mihtidedje fas
vihttanuppelohkái sala. Sii balle mannamis boađu ala ja bálkestedje
njeallje áŋkora maŋŋestávnnis ja sávve dušše ahte beaivi
boađášii. Mearraolbmát geahččaledje báhtarit skiippas ja bidje
skiipafatnasa čáhcái dahkaluttadettiin ahte sii áigot bidjat
áŋkoriid ovdastávnnis. Muhto Bávlos dajai offiserii ja soalddáhiidda
: " Jos dát olbmát eai biso skiippas, de dii ehpet sáhte gáddjojuvvot
. "  De soalddáhat botkejedje báttiid mat dolle fatnasa, ja dikte dan
rievdat eret. Go beaivi lei čuvggodeamen, de Bávlos ávžžuhii sin
buohkaid boradit ja dajai: " Dii lehpet dál vuordán borakeahttá
njealljenuppelohkái beaivvi ehpet ge leat ožžon maidege heggii. Dan
dihtii ávžžuhan din dál boradit; dat lea dárbbašlaš, vai dii
sáhttibehtet gáddjojuvvot. Ii ovttasge dis dušša vuoktačalmmáš ge
oaivvis. "  Go Bávlos lei dadjan dan, de válddii láibbi, giittii
Ipmila buohkaid gullut, doadjalii dan ja borai. Buohkat árvvosmuvve
fas ja boradišgohte. Mii leimmet oktiibuot
guoktečuođičiežalogiguhtta olbmo skiippas. Go sii ledje gallánan
, de bálko gordnegálvvuid merrii, vai skiipa geahppu. Go beaivi
čuvggodii, de sii eai dovdan eatnama, muhto sii oidne luovtta mas
lei sáttogáddi, ja áigo geahččalit rievddahit skiippa dasa. Sii
botkejedje áŋkorbáttiid ja luite daid merrii, ja dan seammás čovde
stivrranbáttiid ge. De rohttejedje ovdageašborjasa bajás ja manne
biekka mielde gátti guvlui. Sii rivde sáttonjuora guvlui mas lei
čieŋal guovtte beale, ja dasa borjjastedje skiippa gitta
. Ovdastávdni čuoggasii njurrii ja cohkkui dasa, muhto bárut
cuvkejedje skiippa maŋŋegeaži. Soalddáhat áigo dál goddit
fáŋggaid amas oktage beassat vuodjalit báhtarussii. Muhto offiseara
dáhtui gádjut Bávlosa ja hehttii sin. Son gohčui sin geat máhtte
vuodjat, njuiket čáhcái vuosttašin ja mannat gáddái, ja gohčui
earáid boahtit maŋis fielluid dahje skiipagáhpálagaid alde. Dán
láhkái buohkat besse dearvan gáddái. Bávlos Maltas Go mii leimmet
gáddjojuvvon, de oaččuimet diehtit ahte sullo namma lei Malta
. Sullo ássit ledje hui veahkkái midjiide. Sii cahkkehedje dola ja
atne mis buohkain fuola, dasgo lei ráššodálki. Bávlos lei čohkken
risselána, ja go lei bidjan dan dollii, de gearpmaš njoamui olggos
báhkkasa geažil ja čuolastii iežas gitta su gihtii. Go sullo ássit
oidne gearbmaša heaŋgámin su gieđas, de dadje guhtet
guimmiidasaset. " Dát olmmái lea vissásit olmmošgoddi. Son lea
gáddjojuvvon mearas, muhto mávssaheaddji nissonipmil ii divtte su
eallit. "  Muhto Bávlos šluvgilii gearbmaša eret gieđas njuolga
dollii ii ge son ožžon makkárge vigi das, vaikko sii vurde su
bohtanit dahje fáhkkestaga gahččat jábmin. Muhto go ledje vuordán
guhká ja oidne ahte ii Bávlosii dáhpáhuvvan mihkkege baháid, de molso
oaivileaset ja dadje ahte son lea muhtun ipmil. Dán báikki lahka lei
stuora gárdin mii gulai sullo alimus virgeolbmái, gean namma lei
Publius. Son vuostáiválddii min ustitlaččat iežas guossin golmma
beaivái. Publiusa áhčči lei aiddo dalle veallámin buohccin feberis
ja garra čoavjedávddas. Bávlos manai su lusa, rohkadalai ja bijai
gieđaidis su ala ja buoridii su. Dás maŋŋil bohte earát ge sullo
buhcciin, ja buoriduvvojedje. Sii atne min alla árvvus, ja go mii
vulggiimet, de adde midjiide buot maid dárbbašeimmet. Golbma mánu
maŋŋil borjáneimmet aleksandrialaš skiippain mii lei leamaš dálvvi
sullos. Skiippas lei Jumešipmiliid mearka. Mii bođiimet Syrakusii
gos oruimet golbma beaivvi. Das borjjasteimmet fas Regiumii. Nuppi
beaivvi šattai lullibiegga ja beaivvi maŋŋil bođiimet Puteolii
. Doppe deaivvaimet muhtun oskuguimmiid, geat bovdejedje min orrut
sin luhtte čieža beaivvi. Ja de olliimet Romai. Oskuguoimmit doppe
ledje gullan min birra ja bohte min ovddal gitta Forum Appii ja Tres
Tabernae rádjái. Bávlos giittii Ipmila go oinnii sin ja árvvosmuvai
fas. Go leimmet boahtán Romai, de Bávlos oaččui lobi orrut
sierranassii dainna soalddáhiin gii galggai bearráigeahččat su
. Bávlos Romas Golbma beaivvi maŋŋil Bávlos gohčui čoahkkái
juvddálaččaid oaivámuččaid. Go sii ledje čoahkis, de dajai
sidjiide: " Álbmotguoimmit, mun in leat dahkan vearrut min álbmoga
dahje máddariid vieruid vuostái, ja dattege boađán fáŋgan
Jerusalemis gos addojuvvojin romalačcaid háldui. Sii gažadedje mu
ja dáhtto luoitit mu, danne go in lean dahkan maidege mas ánssášin
jápminduomu. Muhto juvddálaččat vuostálaste dán, ja de mun
baggejuvvojin guoddalit ášši keaisára ovdii, muhto dát ii mearkkaš
ahte mun sivahallen iežan álbmoga. Dán dihtii lean sihtan din
boahtit deike, vai beasan deaivat din ja sárdnut didjiide. Dasgo mun
lean čadnon dáidda láhkkiide Israela doaivaga dihtii. "  Sii
vástidedje: " Mii eat leat ožžon makkárge reivve Judeas du birra
. Eai geatge min álbmotguimmiin leat boahtán dieđihit dahje cealkit
maidege baháid du birra. Muhto mii hálidit áinnas gullat maid don
oaivvildat, dasgo mii diehtit ahte olbmot vuostálastet dán searvvi
juohke báikkis. "  Go sii ledje šiehtadan beaivvi Bávlosiin, de
eanebut bohte dohko gos son orui. Iđedis eahkedii son duođaštii ja
čilgii Ipmila riikka birra, ja čujuhettiin Movssesa láhkii ja
profehtaide son geahččalii vuoitit sin Jesusii. Muhtumat sis
oskugohte su sániid dihtii, muhto earát eai oskon. Eai sii soahpan
gaskaneaset ja danne earránadde, ja Bávlos celkkii dán ovtta sáni
sidjiide: " Dat lei duohta maid Bassi Vuoigŋa sártnui profehta
Jesaja bokte din máddariidda: Mana dán álbmoga lusa ja cealkke:
Guladettiineattet dii gullabehtet, ehpet ge ádde,
oainnedettiineattet dii oaidnibehtet, ehpet ge fuobmá. Dasgo dán
álbmoga váibmu lea buoššuduvvon. Illá sii gullet beljiiguin,
čalmmiideaset sii leat čárven, amaset sin čalmmit oaidnit, sin
bealjit gullat, sin váibmu áddet, nu ahte eai jorgalivčče vai mun
beasašin buoridit sin. Dihtet dán ahte dát Ipmila bestojupmi lea
vuolggahuvvon báhkiniidda, ja sii gullet! "  Go son lei cealkán dán
, de juvddálaččat vulge eret nákkáhaladettiin garrasit. Guokte
olles jagi Bávlos orui dan visttis man lei láigohan, ja son
vuostáiválddii buohkaid geat bohte su lusa. Son sárdnidii Ipmila
riikka ja oahpahii roahkkatvuođain Hearrá Jesus Kristusa birra ii ge
oktage hehtten su das. Dearvvuođat Bávlosis, Jesus Kristusa
bálvaleaddjis, gii lea rávkojuvvon apoastalin ja válljejuvvon Ipmila
evangeliuma dihtii man Ipmil ovddalgihtii lea lohpidan profehtaidis
bokte bassi čállagiin. Dát evangelium muitala su Bártni birra,
guhte riegádii olmmožin Dávveda sogas, muhto bassivuođa Vuoiŋŋa
mielde son duođaštuvvui Ipmila fámolaš Bárdnin go son
bajásčuožžilii jábmiid luhtte: Son lea Jesus Kristus, min Hearrá
. Sus mun lean ožžon árpmu ja apoastaldoaimma, vai mun su nammii
gudnin láidešin olbmuid buot álbmogiin oskku gulolašvuhtii. Sin
searvvis lehpet dii ge, geat lehpet rávkojuvvon Jesus Kristusa
searvevuhtii. Mun cealkkán dearvvuođaid didjiide romalaččaide,
buohkaide geaid Ipmil ráhkista, geaid son lea rávkan bassi olmmožin
. Árbmu lehkos dinguin ja ráfi Ipmilis, Áhčisteamet, ja Hearrá
Jesus Kristusis! Bávlos hálida vuolgit Romai Ovddimustá mun giittán
Ipmilan Jesus Kristusa bokte din buohkaid ovddas, dasgo din oskku
beakkuhuvvo miehtá máilmmi. Ipmil, gean mun vuoiŋŋastan bálvalan
sárdnidettiinan evangeliuma su Bártni birra, lea mu duođašteaddji
ahte mun álo muittán din rohkosiinnán. Mun rohkadalan ahte viimmat
beasašin boahtit din lusa, jos Ipmil dáhttu. Dasgo mun áibbašan
oaidnit din, vai beasašin addit didjiide Vuoiŋŋa attáldagas, ja
nu nannet din. Dát mearkkaša ahte mii searválagaid oažžut
arvvosmahttojumi oktasaš oskkus, mii lea sihke din ja mu
. Oskuguoimmit, mun dáhtošin din diehtit ahte mun lean dávjá
jurddašan boahtit din lusa, muhto lean hehttejuvvon gitta dássážii
. Mun hálidivččen oažžut šattuid maiddái din gaskkas, nugo eará
báhkiniid gaskkas ge. Dasgo mun lean velggolaš sihke
greikalaččaide ja barbáraide, oahppan ja oahppameahttun olbmuide
. Dan dihtii sávašin beassat sárdnidit evangeliuma maiddái didjiide
geat orrubehtet Romas. Evangeliuma fápmu Mun in heahpanatta
evangeliumis, dasgo dat lea Ipmila fápmu bestojupmin buohkaide geat
oskot, ovddimustá juvddálaččaide ja dasto greikalaččaide. Dás
Ipmila vanhurskkisvuohta almmustuvvá, oskkus oskui, nugo lea
čállojuvvon: Vanhurskkis oažžu eallit jos osku. Olmmošsohkagotti
sivalašvuohta Dasgo Ipmila moarri almmustuvvá almmis ja čuohcá
buotlágán ipmilmeahttunvuhtii ja vearrivuhtii, maid olbmot dahket go
vearrivuođasteaset hehttejit duohtavuođa. Dat maid olbmot sáhttet
diehtit Ipmila birra, lea sidjiide čalmmus, dasgo Ipmil lea
almmustahttán dan sidjiide. Dasgo su oaidnemeahttun luondu, su
agálaš fápmu ja su ipmilvuohta lea oidnojuvvon gitta máilmmi
sivdnideami rájes, ja olbmot leat dovdan dan su daguin. Danne eai
sáhte bealuštit iežaset. Vaikko sii dovde Ipmila, de eai
gudnejahttán su Ipmilin eai ge giitán su, muhto sin jurdagat šadde
guorusin ja sin jierpmehis váimmut sevnnjodedje. Sii atne iežaset
viissisin, muhto sii šadde jallan ja molso nohkameahttun Ipmila
hearvásvuođa nohkavaš olbmuid, lottiid, njealjejuolggat elliid ja
njoammuid govvan. Dan dihtii Ipmil attii sin váimmuideaset anistumiid
ja nuoskivuođa háldui, nu ahte sii gaskavuođaineaset heahppášuhtte
rupmašiiddiset. Dasgo sii lonuhedje Ipmila duohtavuođa giellásiin
ja gudnejahtte ja bálvaledje sivdnádusa sivdnideaddji sadjái, gii lea
buressivdniduvvon agálašvuhtii. Amen. Dan dihtii Ipmil attii sin
heahpatlaš himuid háldui. Nissonat molso lunddolaš
sohkabealoktavuođas eahpelunddolaš daguide. Seammá láhkái olbmát
heite lunddolaš sohkabealoktavuođa nissoniiguin ja sis buollájedje
baicca himut guhtet guimmiidasaset. Olbmát nuskišedje olbmáiguin ja
ožžo ráŋggáštusa nugo ánssášedje dan čádjádusa dihtii. Danne go
sii eai atnán dan maninge dovdat Ipmila, Ipmil attii sin sin iežaset
árvvohis jurdagiid háldui, vai sii dahket heivetmeahttunvuođ aid
. Sis lea dievva miela juohke lágán vearrivuohta, furrošeapmi,
bahávuohta, ruhtaváibmilvuohta ja gávvilvuohta; sis lea dievva
gáđašvuohta, sorbmenmiella, riidu, beahtus ja baháneahkkánvuohta
. Sii juorrudit, sárdnot sealggebealde, vašuhit Ipmila ja leat
veahkaválddálaččat; sii čevllohallet, rámppástallet, hutket
juohkelágán bahájuonaid ja leat eahpegulolačcat vánhemiiddáseaset;
sii leat jierpmeheamit, oskkáldasmeahttumat, ráhkismeahttumat ja
váibmoláđismeahttumat. Vaikko sii dihtet Ipmila mearrádusa, ahte
sii geat dahket nie, ánssášit jápmit, de eai dušše daga dáid
ieža, muhto sii rábmojit vel sin geat dahket dakkár daguid. Ipmila
vanhurskkis duopmu Danne dus ii leat mihkkege bealuštusaid, don
olmmošriehpu guhte dubmet earáid, gii dal juo leaččat ge. Dasgo
go dubmet nuppi, de dubmet iežat, go don han ieš dagat seammá go
dat gean dubmet. Mii diehtit ahte Ipmil dahká rievttuid go dubme sin
geat dahket dakkáriid. Muhto don guhte dubmet sin geat dahket
dakkáriid, ja ieš ge dagat seammáid, gáttát go ahte sáhtát vealtat
Ipmila duomus ? Dahje badjelgeahčat go don su geažehis buorrevuođa
, guhkesmielalašvuođa ja gierdavašvuođa ? It go ádde ahte Ipmila
buorrevuohta doalvu du jorgalussii ? Garra ja gáhtameahttun váimmuinat
don čohkket moari badjelasat moari beaivvi go Ipmila vanhurskkis
duopmu almmustuvvá. Dalle son máksá juohkehažžii daguid mielde:
Sidjiide geat gierdavaččat dahket buori ja ohcet gudni,
hearvásvuođa ja nohkameahttunvuođa, son addá agálaš eallima
. Muhto sii geat jurddašit dušše iežaset ávkki eai ge čuovo
duohtavuođa, muhto vearrivuođa, sii ožžot moari ja ráŋggáštusa
. Áŧestus ja ballu deaivá juohke olbmo gii dahká baháid, ovddimustá
juvddálačča ja de greikalačča. Muhto hearvásvuođa, gudni ja
ráfi oažžu juohkehaš gii dahká buori, ovddimustá juvddálaš ja de
greikalaš. Dasgo Ipmil ii geahča olbmo hámi beallái. Báhkinat ja
láhka Sii geat leat suddudan dovddakeahttá lága, maiddái duššet
beroškeahttá lágas. Ja sii geat dovdet lága ja suddudit,
dubmejuvvojit lága mielde. Dasgo Ipmil ii ane vanhurskkisin sin
guđet dušše gullet lága, muhto atná vanhurskkisin sin guđet
dahket lága mielde. Go báhkinat geain ii leat láhka, luonddusteaset
dahket lágaa mielde, de sii leat iešalcceseaset láhka, vaikko sis
ii leat láhka. Dákko bokte sii čájehit ahte lága gáibádus lea
čállojuvvon sin váimmuide. Maiddái sin oamedovdu duođašta dán, go
sin jurdagat jogo váidalit dahje bealuštit sin. Dát šaddá
čielggasin dan beaivvi go Ipmil dubme olbmuid čihkkojuvvon
suollemasvuođaid, dan evangeliuma mielde man mun lean ožžon Jesus
Kristusis. Juvddálaččat ja láhka Na ba don, gii gal gohčodat
iežat juvddálažžan ja luohtát láhkii, don čevllohalat Ipmiliinnát
, don dovddat su dáhtu ja áddet mii lea mávssolaš, danne go leat
oahppan lága, don anát iežat čalmmehemiid oahpisteaddjin ja
čuovggasin sidjiide geat leat seavdnjadasas, jierpmehemiid
bagadeaddjin ja oktageardániid oahpaheaddjin, danne go lágas han dus
lea ollislaš diehtu ja duohtavuohta. Don gii oahpahat earáid, it go
iežat ge oahpat ? Don gii sárdnidat ahte ii galgga suoládit,
suoládat go ieš ? Don gii dajat ahte ii galgga rihkkut náittosdili,
rihkut go ieš náittosdili ? Don gii fasttášat eahpeipmiliid,
rievidat go ieš sin tempeliid ? Don gii čevllohalat lágain,
heahppášuhtát go Ipmila go ieš rihkut lága ? Dasgo nu han lea
čállojuvvon: Din dihtii báhkinat bilkidit Ipmila nama
. Birračuohpahus lea gal dutnje ávkin jos doalat lága. Muhto jos don
rihkut lága, de leat dego birračuohpakeahtes olmmoš. Jos
birračuohpakeahtes olmmoš doallá lága mearrádusaid, ii go son dalle
adnojuvvo birračuhppojuvvon olmmožin ? Olgguldasat son lea
birračuohpakeahttá, muhto doallá lága ja dubme du guhte rihkut lága
, vaikko dus lea lága bustávva ja leat birračuhppojuvvon. Rivttes
juvddálaš ii leat son gii olgguldasat lea juvddálaš, ja rivttes
birračuohpahus ii leat rupmaša olgguldas mearka. Rivttes juvddálaš
lea son gii lea juvddálaš siskkildasas, ja rivttes birračuohpahus
lea váimmu birračuohpahus, mii lea Vuoiŋŋa ii ge lága bustáva
dahku. Son ii oaččo rámis olbmuin, muhto Ipmilis. Olbmuid
gielisvuohta ja vanhurskkismeahttunvuohta Makkár ovdamunni lea dasto
juvddálaččas, dahje mii ávkkiid lea birračuohpahusas ? Ollu,
juohke dáfus! Ovddimustá ahte Ipmila sátni oskkilduvvui sidjiide
. Muhto mo de jos muhtumat sis leat leamaš oskkáldasmeahttumat ?
Sáhttá go sin oskkáldasmeahttunvuohta dahkat Ipmila oskkáldasvuođa
duššin ? Ii eisege! Ipmil lea luohtehahtti, vaikko juohke olmmoš
livččii gielástalli. Nugo lea čállojuvvon: Vai don čajehivččet
iežat duohtan go sártnut, ja vuoittášit go leat dikkis. Muhto jos
min vearrivuohta čájeha Ipmila vanhurskkisvuođa, maid dat
mearkkaša ? Go sártnun olbmo vuogi mielde, lea go dalle Ipmil
vuoigatmeahttun, go diktá moaris deaivat min ? Ii eisege! Jos Ipmil
lea vuoigatmeahttun, mo son dalle sáhttá dubmet máilmmi ? Muhto jos
mu gielisvuohta šaddá sutnje gudnin go čájeha vel čielgaseabbot su
vuoigatvuođa, manne mun dalle liikká dubmejuvvon suttolažžan ? Ii
goit ášši leat nugo muhtun bilkideaddjit dadjet min oahpahit: "
Dahkot fal bahá vai dat šattašii buorrin. " Ožžoset sii dan duomu
man ánssášit. Mo lea dalle ? Leat go mii juvddálaččat buoret dilis
go báhkinat ? Eat ollenge! Mii han leat juo čájehan ahte buot olbmot
, sihke juvddálaččat ja greikalaččat, leat suttu vuložat. Nugo
lea čállojuvvon: Ii leat oktage vanhurskkis, ii fal ii oktage. Ii
leat oktage jierpmálaš, ii oktage guhte ohcá Ipmila. Buohkat leat
čádjidan, buohkat leat dohkketmeahttumat, ii leat oktage guhte
dahká buriid, ii okta áidna ge. Sin čotta lea rabas hávdi, sis
leat behtolaš sánit njuokčama alde. Sis lea gearpmašmirkko
baksamiid vuolde, sin njálmmi dievva lea garuhus ja bahčavuohta
. Johtilis julggiiguin sii gáhččet golggahit vara, duššadeapmi ja
vártnuhisvuohta čájehit sin luottaid, ráfi geainnu sii eai dovdda
. Sii eai leat oahppan ballat Ipmilis. Mii diehtit ahte buot dat maid
láhka cealká, guoská sidjiide geat leat lága vuložat, vai juohke
njálbmi buđđojuvvošii ja oppa máilbmi šattašii sivalažžan
Ipmila ovddas. Dasgo Ipmil ii daga vanhurskkisin ovttage gii dahká
daid daguid maid láhka gáibida. Láhka han dušše čájeha mii lea
suddu. Vanhurskkisvuohta mii boahtá oskkus Muhto dál Ipmil lea
almmustahttán vanhurskkisvuođas fuolakeahttá lágas, nugo láhka ja
profehtat duođaštit. Dát lea Ipmila vanhurskkisvuohta mii boahtá
oskkus Jesus Kristusii, buohkaide geat oskot. Dás ii leat mihkkege
erohusaid, dasgo buohkat leat suddudan, ja sis váilu Ipmila
hearvásvuohta. Muhto ánssáškeahttá sii ožžot vanhurskkisvuođa su
árpmus, go Kristus Jesus lea lonistan sin. Su lea Ipmil ásahan
oaffarin, go son dagai su vara soabahussan sidjiide geat oskot. Nu
lea Ipmil čájehan vanhurskkisvuođas, go guhkesmielalašvuođastis
guđii ráŋggáškeahttá vássán áiggiid suttuid. Muhto dál dán áiggis
son čájeha vanhurskkisvuođas, ahte son lea ieš vanhurskkis ja
cealká vanhurskkisin su guhte osku Jesusii. Gos de lea dat mas mii
sáhttit rábmot iežamet ? Buot rápmi lea dušši! Mii lágaid cealká
dan ? Lea go dat daguid láhka ? Ii leat, muhto oskku láhka. Dasgo
mii diehtit ahte olmmoš dahkkojuvvo vanhurskkisin go osku,
láhkadaguid haga. Vai lea ba gal Ipmil dušše juvddálaččaid Ipmil
? Ii go son leat maiddái báhkiniid Ipmil ? De lea, son lea maiddái
báhkiniid Ipmil. Go juo Ipmil lea áidna ja okta, de son cealká
vanhurskkisin sihke sin geat leat birračuhppojuvvon jos sii oskot,
ja sin geat leat birračuohpakeahttá go sii oskot. Heaittihit go mii
de lága go oskut ? Eat eisege! Mii nannet lága. Abrahama osku Maid
dát mearkkaša Abrahama, min álbmoga máddara, dáfus ? Mii šattai su
oassin ? Jos Abraham dahkkojuvvui vanhurskkisin daguidis dihtii, de
juoga sus gal livččii mainna rábmot iežas. Muhto Ipmila ovddas sus
ii lean mihkkege mas rábmot. Maid čála cealká dasa ? Abraham oskkui
Ipmilii, ja danne Ipmil anii su vanhurskkisin. Bargi ii oaččo
bálkkás árpmus, muhto ánssášumi mielde. Muhto jos guhtege geas eai
leat dagut, osku sutnje gii cealká ipmilmeahttuma vanhurskkisin, de
Ipmil atná su oskku sutnje vanhurskkisvuohtan. Nu Dávvet ge rámida
ávdugassan dan olbmo gean Ipmil atná vanhurskkisin almmá daguid haga:
Ávdugasat sii geaid vearredagut leat ándagassii addojuvvon ja geaid
suttut leat jávkaduvvon. Ávdugas dat olmmoš geasa Hearrá ii logahala
suttuid. Guoská go dát ávdugassan máidnojupmi dušše
birračuhppojuvvon olbmuide vai maiddái birračuohpa-keahtes olbmuide
? Mii leat juo cealkán ahte Ipmil anii Abrahama oskku sutnje
vanhurskkisvuohtan. Goas dat dáhpáhuvai ? Lei go ovdal vai maŋŋil
go son birračuhppojuvvui ? Dat lei ovdal go son birračuhppojuvvui
. Son oaččui birračuohpahusa seailamearkan mii duođaštii ahte son
adnojuvvui vanhurskkisin go oskkui ovdal juo go birračuhppojuvvui
. Nu lea son buohkaid áhčči geat oskot vaikko eai leat
birračuhppojuvvon, vai sii ge adnojuvvošedje vanhurskkisin. Muhto
son lea maiddái sin áhčči geat leat birračuhppojuvvon; sii eai
leat dušše birračuhppojuvvon, muhto maiddái vádjolit oskku geainnu
mielde man min áhčči Abraham čuovui ovdal go son birračuhppojuvvui
. Lohpádus Abrahamii Lohpádus Abrahamii ja su nállái ahte sii šaddet
máilmmi árbbolažžan ii addojuvvon danne go Abraham jeagadii lága,
muhto danne go son adnojuvvui vanhurskkisin go oskkui. Jos sii geat
čuvvot lága, leat árbbolaččat, dalle han osku ii leat mihkkege ja
lohpádus lea duššálaš. Láhka duddjo moari, muhto lága haga ii
leat láhkarihkkun ge. Dan dihtii son oaččui lohpádusa go oskkui,
vai buot addojuvvošii árpmus ja lohpádus bisošii nanusin oppa su
nállái, ii dušše sidjiide geat čuvvot lága, muhto sidjiide ge
geain lea seammá osku go Abrahamis. Dasgo son lea min buohkaid
áhčči, nugo lea čállojuvvon: Mun lean dahkan du ollu álbmogiid
áhččin. Ipmila ovddas son lea min áhčči, ja son oskkui sutnje
guhte dahká jábmiid eallin ja gohčču šaddat dan mii ii leat
. Vaikko ii lean doaivva, de Abraham dattege doaivvui ja oskkui ahte
son šaddá ollu álbmogiid áhččin, nugo lei celkojuvvon: Nu eatnat
šaddá du nálli. Su osku ii hedjonan go son čuođijahkásažžan
diđii ahte su rupmaša návccat ledje nohkan, ja ahte Sárá goaŧŧu
lei jápmán. Son ii lean eahpeoskkolaš ii ge eahpidan Ipmila
lohpádusa, muhto son oaččui fámu oskkus ja attii gudni Ipmilii
. Dasgo son lei vissis das ahte Ipmil lei fámolaš dahkat dan maid lei
lohpidan. Dan dihtii Ipmil anii su vanhurskkisin. Muhto dát sánit
ahte Ipmil anii su vanhurskkisin, eai čállojuvvon dušše Abrahama
dihtii, muhto maiddái min dihtii. Ipmil atná vanhurskkisin min
guđet oskut sutnje gii čuoččáldahtii Jesusa, min Hearrá, jábmiid
luhtte. Son addojuvvui jápmimii min rihkkumiid dihtii ja
čuoččáldahttojuvvui vai mii dahkkojuvvošeimmet vanhurskkisin
. Ráfi Ipmiliin ja bestojupmi Kristusa bokte Go mii dál leat
dahkkojuvvon vanhurskkisin go oskut, de mis lea ráfi Ipmiliin
Hearrámet Jesus Kristusa bokte. Go mii oskut, de beassat su bokte
dan árbmui mas mii juo leat, ja mii illudit go mis lea dat doaivva
ahte mii oažžut oasi Ipmila hearvásvuođas. Ii ge das doarvái,
muhto mii illudit velá áŧestusaideamet dihtii ge. Dasgo mii diehtit
ahte áŧestusat duddjojit gierdavašvuođa, gierdavašvuohta duddjo
geahččaluvvon miela, ja geahččaluvvon miella duddjo doaivaga. Ii
ge doaivva heahppášuhte min, dasgo Ipmil lea golggahan ráhkisvuođas
min váimmuide Bassi Vuoiŋŋa bokte, gean son lea addán midjiide. Go
mii ain leimmet rašit, de Kristus jámii mearriduvvon áigái
ipmilmeahttun olbmuid ovddas. Illá oktage dáhtošii jápmit oppa
vanhurskkis olbmo ovddas ge. Buori olbmo ovddas gal muhtun veajášii
jápmit. Muhto Ipmil čájeha ráhkisvuođas midjiide dan láhkái ahte
Kristus jámii min ovddas go mii ain leimmet suttolaččat. Go son dál
lea dahkan min vanhurskkisin go Kristus golggahii varas, de dađe
vissáseabbot son beastá min boahttevaš moaris! Go mii ain leimmet
Ipmila vašálaččat, de Ipmila Bártni jápmin soabahii min Ipmiliin
. Dál go mii leat soabahuvvon, de dađe vissáseabbot Bártni eallin
beastá min. Ii ge das doarvái, muhto mii beassat maiddái rábmot
iežamet Ipmilis, Hearrámet Jesus Kristusa dihtii, gii dál lea addán
midjiide soabahusa. Áttán ja Kristus Maid dát mearkkaša ? Suddu lea
boahtán máilbmái ovtta olbmo bokte, ja suttu bokte maiddái jápmin
. Ja nie jápmin lea njommon buot olbmuide, danne go buohkat
suddudedje. Suddu lei nappo máilmmis juo ovdal go láhka bođii,
muhto suttut eai logahallojuvvo doppe gos ii leat mihkkege lágaid
. Almmatge jápmin ráđđii Áttáma rájes Movssesa rádjái sin ge geat
eai lean rihkkon Ipmila báhkkoma nugo Áttán. Ja Áttán vástida su gii
galggai boahtit. Muhto rihkkuma goittotge ii sáhte buohtastahttit
árpmuin. Eatnagat leat gal jápmán dan ovtta olbmo rihkkuma dihtii,
muhto Ipmila árbmu lea dađe stuorit ja addojuvvo valljugas
attáldahkan nu eatnagiidda dan ovtta olbmo, Jesus Kristusa árpmu
bokte. Dán attáldaga ii sáhte buohtastahttit dainna suttuin mii
bođii ovtta olbmo bokte. Dasgo ovtta olbmo rihkkumuš buvttii
dubmehusa, muhto árbmu buvttii friddjavuođa duomu buohkaide guđet
ledje jorralan. Jos ovtta olbmo rihkkun dagahii ahte jápmin
ráđđegođii dan ovtta olbmo dihtii, de sii guđet ožžot
vanhurskkisvuođa valljugas árpmu ja attáldaga, besset dađe
vissáseabbot ráđđet ja eallit dan ovtta olbmo, Jesus Kristusa,
dihtii. Nugo nappo ovtta olbmo rihkkun šattai dubmehussan buot
olbmuide, lea ovtta olbmo vanhurskkis dahku šaddan friddjavuođa
duopmun ja eallimin buohkaide. Nugo ovtta olbmo jeaguhisvuohta dagai
buohkaid suttolažžan, nu dahká ovtta olbmo gulolašvuohta buohkaid
vanhurskkisin. Láhka bođii máilbmái vai rihkkun šattašii dađi
stuoribun. Muhto gos suddu lea šaddan stuorisin, doppe árbmu lea
šaddan badjelmearálažžan. Ja nugo suddu lea ráđđen ja buktán
jápmima, nu árbmu ráđđe ja buktá vanhurskkisvuođa ja addá agálaš
eallima Hearrámet Jesus Kristusa bokte. Gásta ja ođđa eallin Maid
mii dása cealkit ? Bissut go mii ain suttus, vai árbmu šattašii
dađi stuoribun ? Eat eisege! Mii geat leat jápmán eret suttus, mo
mii sáhttit ain eallit das ? Ehpet go dii dieđe ahte mii buohkat geat
gásttašuvvuimet Kristus Jesusii, gásttašuvvuimet su jápmimii ?
Gásttas mii nappo jámiimet ja hávdáduvvuimet suinna, vai
beasašeimmet eallit ođđa eallima, nugo Áhči stuora fápmu
čuoččáldahttá Kristusa jábmiid luhtte. Dasgo jos seammá lágán
jápmin lea ovttastahttán min Kristusiin, de mii maiddái
čuoččáldahttojuvvot nugo son. Mii diehtit ahte min boares luondu
russiinávlejuvvui suinna, vai suttolaš rumaš duššaduvvo, amamet
mii leat šat suttu šlávvan. Dasgo dat guhte lea jápmán, lea
beassan suttu fámus. Jos mii leat jápmán Kristusiin, de oskut ahte
mii maiddái eallit suinna. Mii han diehtit ahte go Kristus lea
čuoččáldahtton jábmiid luhtte, de ii šat jáme, ii ge jápmimis
leat šat fápmu su badjel. Go son oktii jámii eret suttus, de ii
dárbbaš šat jápmit. Go son dál eallá, de eallá Ipmiliin. Seammá
láhkái dii ge galgabehtet atnit iežadet: Dii lehpet jápmán eret
suttus, muhto eallibehtet Ipmiliin Kristus Jesusis. Allet nappo
divtte suttu ráđđet din jámolaš rupmašis, nu ahte čuovvubehtet
dan anistumiid. Allet ge bija lahtuideattet suttu háldui vearrivuođa
gaskaoapmin. Muhto addet iežadet Ipmila háldui, dii guđet lehpet
jorgalan jápmimis eallimii; geavahehket lahtuideattet su bálvalusas,
vanhurskkisvuođa gaskaoapmin. Suddu ii galgga šat ráđđet din,
dasgo dii ehpet leat lága, muhto árpmu vuložat. Čovdojupmi suttus
Maid dat mearkkaša ? Beassat go mii suddudit, danne go eat leat lága
, muhto árpmu vuložat ? Eat eisege! Dii diehtibehtet ahte jos
bidjabehtet iežadet muhtuma háldui jegolaš šlávvan, de
šaddabehtet su šlávvan. Seammá láhkái dii šaddabehtet jogo suttu
šlávvan mii doalvu jápmimii, dahje jegolašvuođa šlávvan mii
doalvu vanhurskkisvuhtii. Muhto Ipmilii lehkos giitu! Dasgo ovdal
dii leiddet suttu šlávat, muhto dál jeagadehpet váimmusteattet dan
oahpu masa dii oskkilduvvuidet. Dii čovdojuvvuidet suttus ja lehpet
šaddan vanhurskkisvuođa šlávvan. Mun geavahan juohkebeaivválaš
giela din oaččálaš headjuvuođa dihtii. Nugo dii bijaidet
lahtuideattet buhtismeahttunvuođa ja lágahisvuođa háldui ja
šattaidet lágaheapmin, nu galgabehtet dál bidjat lahtuideattet
vanhurskkisvuođa háldui, vai dii šaddabehtet bassin. Dalle go dii
leiddet suttu šlávat, de ehpet sáhttán bálvalit vanhurskkisvuođa
. Maid oaččuidet dalle ? Šattuid main dál heahpanaddabehtet, dasgo
dat buktet jápmima. Muhto dál go lehpet čovdojuvvon suttus ja lehpet
šaddan Ipmila šlávvan, de oažžubehtet šaddun bassindahkkojumi ja
loahpas agálaš eallima. Dasgo suttu bálká lea jápmin, muhto Ipmila
árpmuattáldat lea agálaš eallin Kristus Jesusis, min Hearrás
. Čovdojupmi lágas Oskuguoimmit, dál mun sártnun didjiide guđet
dovdabehtet lága, ja dii han diehtibehtet ahte láhka ráđđe olbmo
dušše nu guhká go son eallá. Náitalan nisu lea lága mielde
čadnojuvvon boadnjásis nu guhká go boadnjá eallá. Muhto jos boadnjá
jápmá, de son lea čovdojuvvon dan lágas mii čanai su boadnjái. Jos
son addá iežas eará olbmái nu guhká go boádnjá lea eallimin, de son
rihkku náittosdili. Muhto jos boadnjá jápmá, de son beassá eret lága
vuolde ii ge rihko náittosdili jos náitala eará olbmáin. Nu lea
maiddái dinguin, oskuguimmiidan. Kristusa rupmašiin dii ge lehpet
jápmán lágas eret vai gulašeiddet earái, sutnje gii
čuoččáldahttojuvvui jábmiid luhtte, vai mii šaddadivččiimet
šattuid Ipmilii. Nu guhká go mii eliimet oačči mielde, de láhka
bovttii suttolaš anistumiid mat doibme min lahtuin, nu ahte mii
šaddadeimmet šattuid jápmimii. Muhto dál mii leat čovdojuvvon
lágas, danne go mii leat jápmán eret dan lágas mii čanai min. Mii
bálvalit Ipmila ođđa vuohkái, Vuoiŋŋa mielde, eat ge nugo ovdal
, lága bustáva mielde. Láhka ja suddu Maid mii dása cealkit ? Lea go
láhka suddu ? Ii eisege! Muhto lága haga in livčče dovdan suttu
. Mun in livčče dovdan anistumi, jos láhka ii livčče cealkán:
Don it galgga anistuvvat. Suddu geavahii báhkkoma ja bovttii mus
juohke lágán anistumiid, dasgo lága haga suddu lea jápmán. Oktii mun
ellen lága haga. Muhto go báhkkon bođii, de suddu fas eallái, ja
mun jápmen. Nu geavai ahte báhkkon mii galggai addit eallima,
gárttai munnje jápmimin. Dasgo suddu geavahii báhkkoma ja behtii ja
gottii mu dainna. De láhka lea nappo bassi, ja báhkkon lea bassi,
vanhurskkis ja buorre. Muhto lea go dalle dat mii lea buorre,
šaddan munnje jápmimin ? Ii eisege! Suddu šattai munnje jápmimin,
ja ná dat čájehii mii suddu duođaid lea: Dat buvttii munnje jápmima
dainna mii iešalddes lea buorre, ja báhkkon dagai suttu
badjelmearálaš suddun. Mii diehtit ahte láhka lea vuoiŋŋalaš,
muhto ieš mun lean oaččálaš, vuvdojuvvon suttu šlávvan. Dasgo
mun in ádde maid mun ieš dagan. Mun in daga dan man hálidan, muhto
dan man vašuhan. Muhto jos dagan dan man in hálit, de mieđihan
ahte láhka lea buorre. De in leat šat mun ieš gii dagan dan, muhto
suddu mii ássá mu siste. Dasgo mun dieđán ahte mus, mu oaččis,
ii leat mihkkege buriid. Mun dáhtošin gal dahkat buori, muhto in
veaje. In daga buori man hálidan, muhto dagan bahá man in hálit
. Muhto jos dagan dan man in hálit, de in leat šat mun ieš gii
dagan dan, muhto suddu mii ássá mu siste. Dalle fuomášan dákkár
lága: Vaikko mun dáhtun dahkat buori, de veaján dahkat dušše bahá
. Mu siskkáldas olmmoš illuda sakka Ipmila lága dihtii, muhto mun
oainnán eará lága lahtuinan. Dat soahtá mu miela lága vuostái ja
váldá mu fáŋgan suttu lága vuollái mii lea mu lahtuin. Mun vártnuhis
olmmoš! Gii čoavdá mu dán jápmima rupmašis ? Ipmilii lehkos giitu
Jesus Kristusa, Hearrámet, bokte! De mun ieš bálvalan nappo Ipmila
lága mielainan, muhto suttu lága oččiinan. Eallin Vuoiŋŋas De ii
leat šat mihkkege dubmehusaid sidjiide geat leat Kristus Jesusis
. Dasgo Vuoiŋŋa láhka mii addá eallima Kristus Jesusis, lea
čoavdán mu suttu ja jápmima lágas. Ipmil dagai dan mii lei
veadjemeahttun láhkii, danne go dat lei fámuheapmi oačči dihtii
. Soabahan dihtii suttu son vuolggahii Bártnis suttolaš olbmo hámis
ja dubmii suttu mii lea olbmo oaččis, vai lága gáibádus
ollašuvašii min siste, guđet eat vádjol oačči mielde, muhto
Vuoiŋŋa mielde. Sis guđet ellet oačči mielde, lea oačči
miellaláhki. Muhto sis guđet ellet Vuoiŋŋa mielde, lea Vuoiŋŋa
miellaláhki. Oačči hállu doalvu jápmimii, muhto Vuoiŋŋa hállu
doalvu eallimii ja ráfái. Oačči hállu lea vašálašvuohta Ipmila
vuostái, dasgo min oažži ii leat Ipmila lága vuolibuš, ii oppa
sáhte ge leat. Sii guđet ellet oačči mielde, eai sáhte leat
Ipmila miela mielde. Muhto dii ehpet eale oačči mielde, muhto
Vuoiŋŋa mielde jos duššefal Vuoigŋa ássá din siste. Dat geas ii
leat Kristusa Vuoigŋa, ii gula sutnje. Muhto jos Kristus lea din
siste, de rumaš lea gal jápmán suttu dihtii, muhto Vuoigŋa addá
eallima danne go dii lehpet dahkkojuvvon vanhurskkisin. Jos dat
Vuoigŋa mii boahtá sus guhte čuoččáldahtii Jesusa jábmiid luhtte,
ássá din siste, de son guhte čuoččáldahtii Kristusa jábmiid luhtte
, maiddái dahká eallin din jámolaš rupmaša Vuoiŋŋainis gii ássá
din siste. Dan dihtii, oskuguoimmit, mis ii leat vealgi oažžái,
nu ahte dárbbašit eallit dan mielde. Dasgo jos dii eallibehtet
oačči mielde, de jápmibehtet. Muhto jos dii Vuoiŋŋa bokte
jámihehpet rupmaša daguid, de eallibehtet. Buohkat geaid Ipmila
Vuoigŋa jođiha, leat Ipmila mánát. Dii ehpet leat ožžon
šlávvavuođa vuoiŋŋa vai dii fas ballagoađášeiddet, muhto dii
lehpet ožžon Vuoiŋŋa gii addá mánáid vuoigatvuođa nu ahte mii
beassat čuorvut: " Abba! Áhčážeamet! "  Vuoigŋa ieš duođašta
oktan min vuoiŋŋain ahte mii leat Ipmila mánát. Jos mii leat mánát
, de mii leat árbbolaččat ge, Ipmila árbbolaččat ja árbbolaččat
oktan Kristusiin, jos mii duššefal gillát suinna, vai mii maiddái
dahkkojuvvošeimmet hearvásin suinna. Hearvásvuođa doaivva Mun
dieđán ahte dat maid mii dáppe šaddat gillát, ii leat mihkkege dan
hearvásvuođa ektui mii oktii almmustuvvá midjiide. Buot sivdnádus
vuordá áibbašemiin Ipmila mánáid almmustuvvat. Dasgo sivdnádus lea
biddjojuvvon nohkavašvuođa vuollái, ii iežas dáhtu mielde, muhto
su dáhtu mielde guhte lei dan vuolidan. Muhto lea goit dat doaivva
ahte maiddái sivdnádus čovdojuvvo nohkavašvuođa šlávvavuođas ja
olle dan friddjavuhtii man Ipmila mánát ožžot hearvásvuođas. Mii
diehtit ahte oppa sivdnádus šuohkká ja gillá dego riegádahttinávttain
gitta dán beaivvi rádjái. Ii duššefal sivdnádus, muhto maiddái mii
ge geat leat ožžon Vuoiŋŋa vuosttaš šaddun, šuohkkit ja
áibbašit dan beaivvi maŋŋái go Ipmil addá midjiide mánáid
vuoigatvuođa ja dahká min rupmaša friddjan. Dán doaivaga mielde mii
leat bestojuvvon. Muhto doaivva man oaidná juo ollašuvvan, ii leat
šat doaivva. Mo sáhttá oktage doaivut dan man oaidná ? Jos mii
doaivut dan man eat oainne, de mii vuordit dan gierdavaččat
. Seammá láhkái Vuoigŋa ge veahkeha min min headjuvuođas. Dasgo mii
eat dieđe mo galggašeimmet rohkadallat, muhto Vuoigŋa ieš
rohkadallá min ovddas cealkemeahttun šuohkahusaiguin. Ja Ipmil guhte
suokkarda váimmuid, diehtá maid Vuoigŋa hálida, dasgo Vuoigŋa
rohkadallá bassi olbmuid ovddas Ipmila dáhtu mielde. Ipmila
ráhkisvuohta Mii diehtit ahte buot gártá buorrin sidjiide geat
ráhkistit Ipmila, sidjiide geaid son lea rávkan áigumušas mielde
. Dasgo sin geaid son ovdalis lea dovdan, lea son maiddái
ovddalgihtii mearridan hábmet Bártnis gova mielde, vai Bárdni
livččii vuosttašriegádeaddji eatnat vieljažiid gaskkas. Sin geaid
son ovddalgihtii lea válljen, lea son maiddái rávkan. Sin geaid son
lea rávkan, lea son maiddái cealkán vanhurskkisin, ja sin geaid son
lea cealkán vanhurskkisin, lea son maiddái dahkan hearvásin. Maid
mii dása cealkit ? Jos Ipmil lea min beale, gii dalle lea min vuostái
? Son guhte ii seastán Bártnis, muhto attii su min buohkaid ovddas,
manne son ii attáše midjiide buot eará ge oktan suinna ? Gii sáhttá
váidalit sin geaid Ipmil lea válljen ? Ii oktage, go Ipmil lea dat
guhte cealká sin vanhurskkisin. Gii sáhttá dubmet sin ? Ii oktage,
go Kristus Jesus lea dat guhte jámii ja velá čuoččáldahttojuvvui ja
čohkká Ipmila olgeš gieđa bealde ja rohkadallá min ovddas. Gii
dalle sáhttá earuhit min Kristusa ráhkisvuođas ? Sáhttá go áŧestus,
ballu, doarrádallojupmi, nealgi, álásvuohta, heahti dahje miehkki
? Nugo lea čállojuvvon: Du dihtii mii goddojuvvot geažos beaivvi,
mii adnojuvvot njuovvansávzan. Muhto buot dáid áŧestusaid badjel son
addá midjiide vuoitttu, son guhte ráhkistii min. Dasgo mun lean
vissis das ahte ii jápmin ii ge eallin, eai eŋgelat eai ge eará
oaivámuččat, eai dat mat leat dál eai ge dat mat bohtet, dahje
miige fámuid, eai dat mat leat badjin eai ge dat mat leat
čiekŋalasas, sáhte earuhit min Ipmila ráhkisvuođas Kristus Jesusis
, Hearrásteamet. Israel ja Ipmila lohpádusat Mun sártnun duođa, mun
in gielis, dasgo mun gulan Kristusii, ja mu oamedovdu duođašta
Bassi Vuoiŋŋas dan ahte mus lea stuora moraš ja heaittekeahtes
bávččas váimmustan. Mun sávašin ahte ieš livččen garuhuvvon ja
earuhuvvon Kristusis, jos dat dušše livččii ávkin vieljaidasan ja
álbmotguimmiidasan. Sii han leat israellaččat, ja sidjiide gullá
mánáid vuoigatvuohta, Ipmila hearvásvuohta, lihtut, láhka,
tempelbálvalus ja lohpádusat; sidjiide gullet máddarat, geain
Kristus lea boahtán olmmožin, son guhte lea Ipmil buot badjel,
máidnojuvvon agálašvuhtii. Amen. Mun in cealkke ahte Ipmila sátni
livččii meaddán. Dasgo eai buot israellaččat duođaid gula
Israelii, ii ge buot Abrahama nálli leat Abrahama mánát. Ná han lea
čállojuvvon: Dušše Issáha nálli gohčoduvvo du sohkan. Dát
mearkkaša ahte eai su lunddolaš mánát leat Ipmila mánát. Muhto dat
mánát guđet riegádit Ipmila lohpádusa mielde, adnojuvvojit su nállin
. Dasgo dát lei lohpádus: Boahtte jagi seammá áiggi mun boađán du
lusa, ja dalle Sárás lea bárdni. Ii ge das galle! Rebekka oaččui
guokte bártni ovttain olbmáin, min máddariin Issáhiin. Ovdal juo go
soai leigga riegádan, go eaba lean dahkan maidege buriid dahje baháid
, de Ipmil celkkii Rebekkai: Boarraset šaddá bálvalit nuorabu. Nie
Ipmila áigumuš ja válljejupmi galggai bissut nanusin, ii olbmuid
daguid dihtii, muhto su dihtii guhte rávká, nugo lea čállojuvvon:
Mun ráhkistin Jáhkoba, muhto Esaua mun vašuhin. Maid mii dása
cealkit ? Lea go Ipmil vuoigatmeahttun go dahká dan ? Ii eisege! Son
han cealká Movssesii: Mun árpmihan su gean árpmihan, ja lean
árbmugas sutnje geasa lean árbmugas. Ii leat nappo deaŧalaš dat,
maid olmmoš dáhttu dahje viggá, muhto dat ahte Ipmil árpmiha. Dasgo
čála cealká faraoi: Mun lean čuoččáldahttán du vai čájehivččen
fápmon ja vai mu namma sárdniduvvošii miehtá máilmmi. Son nappo
árpmiha su gean dáhttu, ja buoššuda su gean dáhttu. Ipmila moarri
ja árbmu Don dáiddát dadjat munnje: " Manne son dalle láitá min jos
ii oktage sáhte vuostálastit su dáhtu ? "  Muhto gii leat don,
olmmošriehpu, gii duosttat cuiggodit Ipmila ? Sáhttá go dat mii lea
ráhkaduvvon, dadjat ráhkadeaddjái: " Manne don dahket mu dákkárin ?
"  Ii go láirálihttedahkki sáhte hábmet láirrá nugo ieš dáhttu, nu
ahte son seammá láirrás ráhkada guokte lihti, nuppi čikŋalihttin ja
nuppi fas atnulihttin ? Ja nu lea maiddái Ipmil dahkan go dáhtui
čájehit moaris ja almmuhit fámus. Stuora guhkesmielalašvuođain son
sesttii vel daid lihtiid ge maid lei mearridan cuvket moaristis. Son
dáhtui almmustahttit rikkis hearvásvuođas daid lihtiide maid son
váibmoláđisvuođastis lea gárvvistan hearvásvuhtii. Maiddái min ge
son lea rávkan dákkár lihttin, ii dušše juvddálaččaid gaskkas,
muhto báhkiniid gaskkas ge, nugo son cealká Hosea girjjis: Dán
álbmoga mii ii leat mu, gohčodan iežan álbmogin, ja dan moarsi
gean in ráhkis, gohčodan iežan ráhkisin. Ja seammá báikkis gos
sidjiide celkojuvvui: Dii ehpet leat mu álbmot, - das sii
gohčoduvvojit ealli Ipmila mánnán. Ja Jesaja čuorvu Israela birra:
Vaikko Israela mánát livčče valljugasat dego meara sáddot, de
dušše bázahas sis bestojuvvo. Dasgo hoahpus Hearrá ollašuhttá
sánis eatnama alde. Nugo Jesaja ovdal lea cealkán: Jos Hearrá Sebaot
ii livčče guođđán midjiide náli, de livččiimet šaddan dego
Sodoma, de livččiimet Gomorra láhkásaččat. Israel ja evangelium
Maid mii dása cealkit ? Mii cealkit ahte báhkinat geat eai bivdán
vanhurskkisvuođa, leat ožžon vanhurskkisvuođa, ja dat lea
vanhurskkisvuohta mii boahtá oskkus. Muhto Israel mii faŋuhii lága
mii addá vanhurskkisvuođa, ii olahan dan. Manne ii ? Danne go dat
ii faŋuhan dan oskkuin, muhto daguidisguin. Sii jorraledje
norddastusgeađgái, nugo lea čállojuvvon: Geahča, mun bijan
Sionii norddastusgeađggi, bávtti masa olbmot jorralit. Dat guhte
osku ostnje, ii heahppášuva. Oskuguoimmit, mun sávan oppa
váimmustan ja rohkadalan Ipmilii ahte sii bestojuvvošedje. Dasgo mun
sáhtán duođaštit sin áŋgiris oskku Ipmilii, muhto sis váilu
rivttes áddejupmi. Dovddakeahttá Ipmila vanhurskkisvuođa sii vigget
ráhkadit iežaset vanhurskkisvuođa, ja dan dihtii eai vuollán Ipmila
vanhurskkisvuođa vuollái. Dasgo Kristus lea lága loahppa ja buktá
vanhurskkisvuođa juohkehažžii guhte osku. Movsses čállá dan
vanhurskkisvuođa birra man láhka addá: Dat olmmoš guhte doallá lága
báhkkomiid, oažžu das eallima. Muhto vanhurskkisvuohta mii boahtá
oskkus, cealká: Ale jurddaš váimmustat: Gii manná bajás albmái ? -
namalassii viežžat Kristusa vuolás - dahje: Gii njiedjá
čiekŋalassii ? - namalassii viežžat Kristusa bajás jábmiid luhtte
. Muhto maid dat dasto cealká ? Sátni lea du lahka, du njálmmis ja du
váimmus, namalassii dat oskku sátni man mii sárdnidit. Jos don
dovddastat njálmmiinat ahte Jesus lea Hearrá, ja oskkut váimmustat
ahte Ipmil lea čuoččáldahttán su jábmiid luhtte, de bestojuvvot
. Dasgo váimmu osku doalvu vanhurskkisvuhtii, ja njálmmi dovddastus
doalvu bestojupmái. Čála han cealká: Ii oktage guhte osku sutnje,
heahppášuva. Dasgo ii leat erohus juvddálačča ja greikalačča
gaskkas. Hearrá lea seammá buohkaide, ja su rikkisvuohta ollá
buohkaide geat čurvot su. Dasgo juohkehaš guhte čuorvu Hearrá nama
, bestojuvvo. Muhto mo sii sáhttet čuorvut su geasa eai oskko ? Mo
sii sáhttet oskut sutnje gean birra eai leat gullan ? Mo sii sáhttet
gullat jos ii oktage sárdnit ? Mo sáhttet geatge sárdnidit jos eai
leat vuolggahuvvon ? Nugo lea čállojuvvon: Man čábbát čudjet sin
lávkkit geat buktet buriid ságaid! Muhto eai buohkat gullan ja
jeagadan evangeliuma. Dasgo Jesaja cealká: Hearrá, gii oskkui min
sárdnái ? De osku boahtá dan sártnis man olmmoš gullá, ja sárdni
boahtá Kristusa sánis. Muhto mun jearan: Eai go sii leat gullan ? De
leat: Sin jietna lea ollán miehtá máilmmi, sin sánit gitta eatnama
ravddaide. Mun jearan fas: Ii go Israel leat ádden dan ? Ii leat,
Movsses juo cealká: Mun bovttán din gáđašvuođa sin vuostái geat
eai leat álbmot. Mun moaráhuhtán din jierpmehis álbmoga vuostái. Ja
Jesaja cealká vel roahkkadeabbot: Sii geat eai lean ohcan mu, gávdne
mu. Mun almmustuvven sidjiide geat eai jearahan mu. Muhto Israela
birra son cealká: Geažos beaivvi geaigguhin gieđaidan eahpegulolaš
ja nággáris álbmogii. Ipmil ii leat hilgon álbmogis Mun jearan dalle
: Lea go Ipmil hilgon álbmogis ? Ii eisege! Dasgo mun han lean ieš
israellaš, Abrahama sogas ja Benjamina čearddas. Ipmil ii leat
hilgon álbmogis man oktii válljii alccesis. Ehpet go dieđe maid
čála cealká Elia birra, mo son boahtá Ipmila ovdii ja sivahallá
Israela: Hearrá, sii leat goddán du profehtaid ja njeaidán du
áltáriid. Mun lean okto vel báhcán, ja dál sii bivdet mu heakka ge
. Muhto maid Ipmil vástida sutnje ? Mun lean guođihan alccesan
čieža duhát olbmá geat eai leat sojaldahttán čippiideaset Baala
ovddas. Seammá láhkái lea min áiggi ge bázahas man Ipmil lea válljen
árpmustis. Muhto jos dat lea árpmus, de ii leat buriid daguid dihtii
. Muđuid han árbmu ii livčče mihkkege árpmuid. Maid dat mearkkaša
? Israel ii leat olahan dan maid lea viggan, muhto sii geat leat
válljejuvvon, leat olahan dan. Earát leat buoššuduvvon, nugo lea
čállojuvvon: Ipmil lea addán sidjiide šliettasvuođa vuoiŋŋa,
čalmmiid mat eai oainne ja beljiid mat eai gula, gitta dán beaivvi
rádjái. Ja Dávvet cealká: Šaddos sin ávvubeavdi sidjiide giellan ja
gillarin, vai sii jorralivčče ja oččošedje ráŋggáštusa
. Sevnnjodehkoset sin čalmmit, amaset sii oaidnit. Sojat sin
čielggi álelassii. De mun jearan: Go sii guossaledje, lei go sin
jorralus agibeaivái ? Ii eisege! Muhto danne go sii jorraledje,
bestojupmi bođii báhkiniidda, ja nu dát bovttii sin gáđašvuođa
. Jos sin jorraleapmi lea šaddan riggodahkan máilbmái, ja sin
vádjitvuohta fas riggodahkan báhkiniidda, man ollu stuorit šattašii
ge sin riggodat go sin lohku dievvá! Muhto didjiide báhkiniidda mun
cealkkán: Báhkiniid apoastalin mun anán bálvalussan alla árvvus, vai
mun soaittášin boktit mu álbmotguimmiid gáđašvuođa ja dien láhkái
beastit muhtumiid sis. Dasgo jos juvddálaččaid hilgojupmi buvttii
soabahusa máilbmái, mii dalle dáhpáhuvvá go sii dohkkehuvvojit ?
Dalle jábmit ožžot eallima! Jos vuosttaš láibi mii oaffaruššo
lea bassi, de olles dáigi lea bassi. Jos ruohtas lea bassi, de
oavssit ge leat basit. Israela jorraleapmi ja báhkiniid bestojupmi
Muhto muhtun oavssit leat dál doddjojuvvon eret, ja don gii ledjet
villa oljooaksi, leat laktojuvvon albma ovssiid gaskii ja leat
ožžon oasi oljomuora ruohttasa máihllis. Muhto ale goarggastala
álgoovssiid bálddas! Jos dagat dan, de muitte ahte it don guotte
ruohttasa, muhto ruohtas guoddá du! Don veaját dadjat: " Duot
oavssit doddjojuvvojedje eret vai mun laktojuvvošin daid sadjái. "
Dát lea duohta, muhto sii doddjojuvvojedje eret danne go eai oskon,
ja don bisut go oskkut! Ale čevllohala, muhto várut! Jos Ipmil ii
seastán lunddolaš ovssiid, de ii seastte du ge. Geahča mo Ipmil
lea sihke buorre ja garas, garas sidjiide geat leat jorralan, muhto
buorre dutnje, jos don bisut su buorrevuođas. Muđuid don ge
čuhppojuvvot eret. Muhto maiddái duot earát ge laktojuvvojit murrii
, jos sii eai biso eahpeoskkusteaset. Ipmilis lea fápmu laktit sin
fas dasa. Jos don čuhppojuvvojit eret villa oljomuoras masa don
luonddu mielde gullet, ja luonddu vuostái laktojuvvojit buori
oljomurrii, eai go dađe vissáseabbot lunddolaš oavssit fas
laktojuvvoše iežaset oljomurrii ? Oskuguoimmit, mun dáhtošin din
dovdat dán čiegusvuođa, amadet atnit iežadet viissisin: Oassi
Israelis lea buoššuduvvon, dassážii go báhkiniid lohku dievvá, ja
dat čohkkejuvvojit. Dán láhkái olles Israel gáddjojuvvo, nugo lea
čállojuvvon: Beasti boahtá Sionis, son jávkada buot
ipmilmeahttunvuođa Jáhkobis, ja dát lea mu lihttu singuin go mun
válddán eret sin suttuid. Evangeliuma dáfus sii leat Ipmila
vašálaččat, din dihtii. Muhto válljejumi dáfus Ipmil ráhkista sin
, máddariid dihtii. Dasgo Ipmil ii gease ruoktot árpmuattáldagaidis
ja rávkojumis. Dii leiddet oktii eahpegulolaččat Ipmilii, muhto
dál duoid earáid eahpegulolašvuođa dihtii lea Ipmil árpmihan din
. Seammá láhkái sii leat dál leamaš eahpegulolaččat, muhto danne
go dii lehpet ožžon váibmoláđisvuođa, de sii ge ožžot
váibmoláđisvuođa. Ipmil bijai buohkaid eahpegulolašvuođa vuollái
, vai beassá čájehit váibmoláđisvuođa buohkaide. Man čieŋal lea
Ipmila riggodat, viisodat ja diehtu! Man suokkardallameahttumat leat
su duomut, ja man árvitmeahttumat su geainnut! Gii dovdá Hearrá
jurdagiid, gii sáhttá leat su ráđđeaddi ? Gii lea addán sutnje
maidege, man son ferte buhtadit ? Sus ja su bokte ja sutnje lea buot
mii lea. Sutnje lehkos gudni agálašvuhtii! Amen. Vuoiŋŋalaš
ipmilbálvalus Oskuguoimmit, mun rávven din danne go Ipmil árkkálmastá
min: Buktet rupmašiiddádet ealli, bassi ja Ipmilii dohkálaš
oaffarin, ja dát lea din vuoiŋŋalaš ipmilbálvaleapmi. Allet ge
divtte dálá mailmmi báidnit din, muhto nuppástuvvet, nu ahte din
miella ođasmahttojuvvošii, vai dii áddešeiddet mii lea Ipmila
dáhttu: dat mii lea buorre, dohkálaš sutnje ja ollis. Searvegotti
árpmuattáldagat Danne go Ipmil lea addán munnje árpmu, cealkkán
didjiide buohkaide: Allet ane iežadet stuoribun go berrebehtet atnit
, muhto lehket jierpmálaččat, juohkehaš dan oskku mihtu mielde man
Ipmil lea addán. Dasgo nugo ovtta rupmašis leat máŋga lahtu, ja
buot lahtuin leat iešguđet lágán doaimmat, nu leat mii ge buohkat
okta rumaš Kristusis, muhto sierralagaid mii leat guhtet
guimmiideamet lahtut. Mis leat iešguđet lágán árpmuattáldagat,
juohkehaččas dan árpmu mielde maid Ipmil lea addán midjiide. Dat
geas lea profehtalaš attáldat, geavahehkos dan oskkus mielde; dat
geas lea bálvalanattáldat, bálvalehkos; dat geas lea
oahpahanattáldat, oahpahehkos; dat geas lea rávvenattáldat,
rávvejehkos; dat gii addá opmodagastis, addos árvasit; dat gii lea
ovddasčuožžu, lehkos dan áŋgirvuođain; dat gii dahká
váibmoláđis daguid, dahkos dan iluin. Eallin Ipmila dáhtu mielde
Lehkos din ráhkisvuohta duođalaš. Fasttášehket bahá, dollet gitta
das mii lea buorre. Ráhkistehket guhtet guimmiideattet váimmolaččat
dego vieljažat, gilvvohallet gudnejahttimis guhtet guimmiideattet
. Lehket áŋgirat, allet ge leage loikasat, bullos dis Vuoiŋŋa
dolla, bálvalehket Hearrá! Lehket ilolaččat doaivagis,
gierdavaččat áŧestusas, bissovaččat rohkadallamis. Veahkehehket
Ipmila olbmuid sin vátnivuođas, lehket guosseláđđásat
. Bures-sivdnidehket sin geat doarrádallet din, buressivdnidehket,
allet ge garut. Illudehket singuin geat leat illudeamen ja čirrot
singuin geat leat čierrumin. Lehket ovttamielalaččat, allet
čevllohala, muhto searvvástallet dábálaš olbmuiguin, allet
viissástala. Allet mávssat geasage bahá baháin. Vigget dahkat dan
maid olbmot atnet buorrin. Jos lea vejolaš, de ellet ráfis
buohkaiguin nu guhkás go sáhttibehtet. Ráhkkásiiddán, allet oza
liibba mávssahit, muhto diktet Ipmila moari dahkat dan. Dasgo lea
čállojuvvon: Duopmu gullá munnje, mun mávssahan, nu cealká Hearrá
. Ja čuožžu velá: Jos du vašálaš lea nealgumin, de atte sutnje
borramuša; jos sus lea goiku, de atte sutnje juhkamuša. Go dagat
dan, de čohkket buolli hilaid su oaivvi ala. Ale vuoittahala bahái
, muhto vuoitte bahá buriin! Gaskavuohta eiseválddiide Juohkehaš
galgá leat eiseválddiid vuolibuš. Dasgo ii gávdno eiseváldi mii ii
boađe Ipmilis, ja Ipmil lea ásahan daid eiseválddiid mat leat. Sii
geat vuostálastet eiseválddiid, leat vuostálastimin Ipmila ásahusa,
ja sii geat dahket dan,ožžot duomu badjelasaset. Sii guđet dahket
buriid, eai dárbbaš ballat ráđđejeddjiin, muhto bahádahkkit
fertejit ballat. Jos hálidat eallit balakeahttá eiseválddis, de daga
buriid, ja don oaččut rámi. Dasgo eiseváldi lea Ipmila
bálvaleaddji, dutnje buorrin. Muhto jos don dagat baháid, de gal
fertet ballat. Ii han dat guotte miehki duššás. Dat lea Ipmila
bálvaleaddji guhte ollašuhttá su ráŋggáštusa bahádahkkái. Dan
dihtii lea dárbbašlaš leat eiseválddi vuolibuš, ii dušše
ráŋggáštusa dihtii, muhto oamedovddu dihtii ge. Danne han dii ge
máksibehtet vearu. Ja ráđđejeaddjit leat Ipmila bálvaleaddjit go
dat bearráigehččet buot daid. Addet juohkehažžii dan mii gullá
sutnje: vearu dasa geasa gullá vearru, tuolu dasa geasa gullá tuollu
, árvvu dasa geasa gullá árvu, gudni dasa geasa gullá gudni
. Ráhkisvuohta ollašuhttá lága Allet šatta geasage velggolažžan,
earet dan ahte ráhkistehpet guhtet guimmiideattet. Dat guhte ráhkista
lagamuččas, lea ollašuhttán lága. Dasgo báhkkomat: it galgga
rihkkut náittosdili, it galgga goddit, it galgga suoládit, it
galgga anistuvvat, dahje guđe ihkinas báhkkon dal leažžá, dat
ovttastahttojuvvojit dán báhkkomii: Don galggat ráhkistit
lagamuččat nugo iežat. Ráhkisvuohta ii daga maidege baháid
lagamužžii. Danne ráhkisvuohta ollašuhttá lága. Bestojupmi lea
lahka Muđuid han dii diehtibehtet mii áiggiid dál lea: Diibmu lea
boahtán go dii fertebehtet morihit nahkáriin, dasgo min bestojupmi
lea dál lagabus go dalle go mii oskugođiimet. Idja lea fargga gollan
, beaivi lea lahka. Biddjot dal eret seavdnjadasa daguid ja
gárvodehkot čuovgasa vearjjuid. Vádjolehkot dohkálaččat nugo
beaivet; allot borešvuođas ja jugešvuođas, váccešvuođas ja
nuoskivuođas, riidduin ja gáđašvuođas. Muhto gárvodehket Hearrá
Jesus Kristusa, allet ge ane fuola oaččis nu ahte anistumit
giktaluvvojit. Searvegotti searvevuohta Vuostáiváldet su geas lea
rašis osku almmá digaštalakeahttá su oaiviliid birra. Muhtumis lea
dakkár osku ahte oažžu borrat buotlágážiid, muhto dat geas lea
rašis osku, borrá dušše ruotnasiid. Dat guhte borrá, ii galgga
badjelgeahččat su gii ii daga dan. Ja dat guhte ii bora, ii galgga
dubmet su guhte borrá, dasgo Ipmil han lea vuostáiváldán su. Mii
vuoigatvuođaid dus lea dubmet nuppi olbmo bálvaleaddji ? Su isit
mearrida jogo son čuožžu dahje gahččá. Muhto son bissu
čuoččat, dasgo Hearrás lea fápmu doallat su čuoččat. Muhtun
atná nuppi beaivvi deaŧáleabbun go nuppi, earáide leat buot beaivvit
ovttalágánat. Lehkos juohkehaš nanus jáhkustis. Dat guhte atná
árvvus vissis beaivvi, dahká dan Hearrá gudnin, ja dat guhte borrá,
dahká dan Hearrá gudnin; dasgo son giitá Ipmila. Seammá láhkái, dat
guhte ii bora, dahká dan Hearrá gudnin, ja son ge giitá Ipmila
. Dasgo ii oktage mis eale iežas várás, ii ge oktage jáme iežas
várás. Jos mii eallit, de eallit Hearrá várás, ja jos mii jápmit,
de jápmit Hearrá várás. Jogo mii dal eležat dahje jámežat, de mii
gullat Hearrái. Aiddo dan dihtii Kristus jámii ja eallái fas, vai
son sáhtášii leat sihke jábmiid ja elliid Hearrá. Muhto don, manne
dubmet oskuguoimmát, dahje manne badjelgeahčat oskuguoimmát ? Mii
han galgat buohkat Ipmila duopmostuolu ovdii, dasgo lea čállojuvvon
: Nu duohta go ealán, cealká Hearrá, juohke čibbi sodjala mu ovddas
, ja juohke njuovčča dovddasta Ipmila. De juohkehaš mis galgá
nappo doallat logu Ipmila ovddas. Rašis oskuguimmiid doarjun Dan
dihtii, allot šat dubme guhtet guimmiideamet! Jurddašehket baicca
ahte ii oktage galgga jorralahttit oskuguoimmis ja vearránahttit su
. Mun dieđán ja lean vissis Hearrá Jesusis ahte ii mihkkege leat
buhtismeahttun iešalddes. Muhto jos muhtun atná juoidá
buhtismeahttumin, de dat lea buhtismeahttun sutnje. Jos don
bávččagahtát oskuguoimmát dainna maid borat, de it šat eale
ráhkisvuođa mielde. Ale divtte du borramuša doalvut gáđohussii su
, gean ovddas Kristus jámii. Allet divtte bilkiduvvot daid buriid
maid lehpet ožžon. Dasgo Ipmila riika ii leat borramuš ja
juhkamuš, muhto vanhurskkisvuohta, ráfi ja illu Bassi Vuoiŋŋas
. Dat guhte bálvala Kristusa dán láhkái, lea Ipmila miela mielde ja
oažžu olbmuin ge árvvu. De bivdot dan mii duddjo ráfi ja
searvevuođa. Allet bilit Ipmila dagu borramuša dihtii. Buot lea
gal buhtis, muhto ii leat riekta borrat jos dat vearránahttá
oamedovddu. Dan dihtii lea riekta doalahit borramis bierggu ja
juhkamis viinni ja vealtat eará daguin mat jorralahttet du oskuguoimmi
. Divtte dan maid ieš oskkut dán hárrái, leat du ja Ipmila gaskkas
. Ávdugas dat guhte ii dubme iežas go dahká dan maid atná vuoigadin
. Muhto dat guhte eahpida go borrá, lea dubmejuvvon, danne go ii
daga dan oskkus. Buot mii ii dáhpáhuva oskkus, lea suddu. Kristus
ovdagovvan Mii geat leat nannosat, leat geatnegasat guoddit rašis
olbmuid headjuvuođaid eat ge dušše jurddašit iežamet. Juohkehaš
mis galgá jurddašit lagamuččas ja dahkat dan mii lea sutnje buorrin
, ja mii hukse su. Dasgo Kristus ii jurddašan iežas, muhto nugo
lea čállojuvvon: Du hiddjideddjiid hiddjádusat gahčče mu ala
. Buot mii ovdal lea čállojuvvon čállagii, lea čállojuvvon
midjiide oahpahussan, vai mii doalašeimmet gitta doaivvusteamet ja
oččošeimmet dan gierdavašvuođa ja jeđđehusa maid čála addá
midjiide. Vare Ipmil, gii addá gierdavašvuođa ja jeđđehusa,
dagašii din ovttamielalažžan Jesus Kristusa dáhtu mielde, vai dii
ovttamielalaččat sáhtášeiddet máidnut Ipmila, Hearrámet Jesus
Kristusa Áhči. Dohkkehehket dan dihtii guhtet guimmiideattet, nu mo
Kristus lea dohkkehan din, Ipmilii gudnin. Mun cealkkán ahte Kristus
šattai sin bálvaleaddjin geat ledje birračuhppojuvvon, ja son
dáhtui čájehit ahte Ipmil lea sárdnon duođa. Dáinna lágiin son
nannii daid lohpádusaid mat ledje addojuvvon máddariidda, vai
báhkinat ge beasašedje máidnut Ipmila su váibmoláđisvuođa dihtii,
nugo lea čállojuvvon: Dan dihtii rámidan du báhkiniid gaskkas ja
máinnun du nama. Lea vel čállojuvvon: Ávvudehket, báhkinat, oktan
su álbmogiin! Ja vel: Máidnot Hearrá, buot báhkinat, rámidehket su
, buot álbmogat. Ja Jesaja cealká: Isaija ruohttasis ihtá vesá, son
guhte čuožžila ráđđet buot báhkiniid, sutnje báhkinat bidjet
doaivageaset. Vare Ipmil gii addá doaivaga, deavddášii iluin ja
ráfiin din geat oskubehtet, vai dis lassánivččii doaivva Bassi
Vuoiŋŋa fámus. Bávlosa bálvalus Oskuguimmiidan, mun lean áibbas
vissis das ahte dii lehpet dievva buorrevuođas ja dan dieđus mii lea
dárbbašlaš, nu ahte dii sáhttibehtet cuiget guhtet guimmiideattet
. Dattege lean čállán didjiide viehka roahkkadit muittuhan dihtii
muhtun áššiid. Mun lean dahkan dan danne go Ipmil árpmustis lea
gohččon mu vuolgit báhkiniid lusa Kristus Jesusa báhppan. Ja mu
bassi bálvalus lea sárdnidit Ipmila evangeliuma, vai báhkinat šaddet
dohkálaš oaffarin maid Bassi Vuoigŋa lea basuhan. Kristus Jesusis
mun sáhtán gal rábmot iežan go bálvalan Ipmila. Muhto mun in arvva
sárdnut eará birra go dan maid Kristus lea doaimmahan mu bokte vai
báhkinat dolvojuvvošedje gulolašvuhtii, sániiguin ja daguiguin,
mearkkaiguin ja oavdudaguiguin ja Vuoiŋŋa fámuin. Nu mun lean
sárdnidan Kristusa evangeliuma buot báikkiin Jerusalema rájes gitta
Illyria rádjái. Mu áigumuš lea álo leamaš sárdnidit evangeliuma
doppe gos Kristusa namma ii leat dovddus, aman hukset dan vuođu ala
man earát leat bidjan, nugo lea čállojuvvon: Sii geat eai leat
ožžon dieđu su birra, oidnet, ja sii geat eai leat gullan,
áddejit. Bávlosa mátkeáigumušat Romai Dán sivas mun lean máŋgga
geardde hehttejuvvon boahtimis din lusa. Muhto dál mus ii leat šat
bargu dáin guovlluin, ja mun lean máŋga jagi hálidan boahtit din
lusa go vuolggán Spaniai. Dohko jođedettiinan mun doaivvun beassat
oaidnit din, ja ahte dii veahkehivččiidet mu mátkái, go vuos lean
beassan illudit muhtun áiggi din luhtte. Muhto dál mun vuolggán
Jerusalemii bálvalit bassi olbmuid doppe. Dasgo Makedonia ja Akaia
searvegottit leat mearridan čohkket attáldaga Jerusalema searvegotti
gefiide. Sii leat ieža mearridan dán, ja sis han lea maid sidjiide
vealgi. Sii leat velggolaččat veahkehit sin áigásaš buriiguin go
báhkinat leat ožžon oasi sin vuoiŋŋalaš buriin. Dasto go lean
gárvvihan dán ja lean dolvon čohkkejuvvon ruđaid sidjiide, de
áiggun vuolgit Spaniai; dalle jođán din bokte. Ja mun dieđán ahte
go boađán din lusa, de mus lea Kristusa valljugas buressivdnádus
. Oskuguoimmit, mun rávven din Hearrámet Jesus Kristusa dihtii ja dan
vanhurskkkisvuođa dihtii man Vuoigŋa addá: Sohtet muinna nu ahte
rohkadallabehtet Ipmilii mu ovddas. Rohkadallet ahte mun
gáddjojuvvošin Judea eahpeoskkolaččaid gieđain, ja ahte
Jerusalema bassi olbmot vuostáiválddášedje bures mu bálvalusa. Dalle
sáhtášin boahtit din lusa iluin, ja beassat din luhtte vuoiŋŋastit
jos Ipmil dáhttu. Ráfi Ipmil lehkos dinguin buohkaiguin! Amen
. Dearvvuođat Mun rávven didjiide min oappá Foibe, guhte lea Kenkrea
searvegotti bálvaleaddji. Váldet su vuostái Hearrá nammii, nugo lea
heivvolaš bassi olbmuide. Addet sutnje dan veahki man dárbbašeš,
dasgo son lea ieš veahkehan olusiid, maiddái mu ge. Celket
dearvvuođaid Priskai ja Akvilai, mu bargoguoimmi guoktái Kristus
Jesusis. Soai leaba mannan heakkavárrii mu dihtii. In dušše mun,
muhto maiddái buot báhkiniid searvegottit giitet sudno. Celket
maiddái dearvvuođaid searvegoddái mii čoaggana sudno vissui. Celket
dearvvuođaid mu ráhkis Epainetosii, gii lei Asia eanangotti
vuosttaš šaddu Kristusii. Celket dearvvuođaid Márjái gii lea
rahčan din gaskkas. Celket dearvvuođaid Andronikosii ja Juniasii,
geat leaba juvddálaččat nugo mun ja mu fáŋgaguoimmit. Sudnos lea
buorre beaggin apoastaliid gaskkas, ja soai šattaiga kristtalažžan
ovdal go mun. Celket dearvvuođaid Ampliatusii, mu ráhkis
oskuvilljii. Celket dearvvuođaid Urbanusii, min bargoguoibmái
Kristusa bálvalusas, ja mu ráhkis Stakysii. Celket dearvvuođaid
Apellesii gii lea geahččaluvvon kristtalaš. Celket dearvvuođaid
Arostobulos gázzái. Celket dearvvuođaid Herodionii, gii lea
juvddálaš nugo mun. Celket dearvvuođaid sidjiide Narkissosa
joavkkus guđet gullet Hearrái. Celket dearvvuođaid Tryfainai ja
Tryfosai geat bargaba Hearrá bálvalusas. Celket dearvvuođaid ráhkis
Persisii, gii lea bargan ollu Hearrá bálvalusas. Celket
dearvvuođaid Rufusii, gean Hearrá lea válljen, ja maiddái su eadnái
, gii lea leamaš dego eadni munnje ge. Celket dearvvuođaid
Asynkritosii, Flegonii, Hermesii, Patrobasii, Hermasii ja daidda
oskuguimmiide geat leat singuin. Celket dearvvuođaid Filologosii,
Juliasii, Nereusii ja su oabbái, ja maiddái Olympasii ja buot bassi
olbmuide geat leat singuin. Dearvvahallet guhtet guimmiideattet bassi
cummáin. Buot Kristusa searvegottit celket didjiide dearvvuođaid
. Oskuguoimmit, mun rávven din: Váruhehket sis geat dagahit riidduid
ja jorralahttet earáid go sii vuostálastet dan oahpu man dii lehpet
vuostáiváldán. Gáidet eret sis. Dasgo dakkár olbmot eai bálval min
Hearrá Kristusa, muhto iežaset čoavjji. Čáppa ja fillejeaddji
sániiguin sii čádjidahttet oktageardánis olbmuid. Muhto buohkat leat
gullan man jegolaččat dii lehpet, ja danne mun illudan din dihtii
. Mun hálidan ahte dii livččiidet jierpmálaččat, nu ahte
dieđášeiddet mii lea buorre, muhto oktageardánat dan dáfus mii lea
bahá. Vare ráfi Ipmil fargga cuvkešii Sáhtána din julggiid vuollái!
Hearrámet Jesus Kristusa árbmu lehkos dinguin! Timoteus, mu
bargoguoibmi, ja Lukius, Jason ja Sosipatros, geat leaba
juvddálaččat nugo mun, celket didjiide dearvvuođaid. Mun ge,
Tertius, guhte lean čállán dán girjji, cealkkán didjiide
dearvvuođaid Hearrá nammii. Gaius, gii lea rahpan viesus munnje ja
oppa searvegoddái, cealká didjiide dearvvuođaid. Erastos, gávpoga
rehketdoalli, ja min oskuviellja Kvartus cealkiba didjiide
dearvvuođaid. Hearrámet Jesus Kristusa árbmu lehkos dinguin
buohkaiguin! Amen. Máidnun Máidnojuvvon lehkos Ipmil, son geas lea
fápmu nanosmahttit din evangeliumiin man mun sárdnidan, ja mii lea
sáhka Jesus Kristusa birra. Dan čiegusvuohta lea leamaš
čihkkojuvvon agálaš áiggiid rájes, muhto dál dat lea almmustuvvan
profehtalaš čállosiin ja agálaš Ipmila gohččuma mielde, vai buot
álbmogat dolvojuvvošedje oskku gulolašvuhtii. Sutnje, áidna
viissis Ipmilii, lehkos gudni álo ja agálašvuhtii Jesus Kristusa
bokte! Amen. Dearvvuođat Bávlosis, gii Ipmila dáhtu mielde lea
rávkojuvvon Jesus Kristusa apoastalin, ja min oskuvieljas Sostenesas
Ipmila searvegoddái Korintas, sidjiide geaid Kristus Jesus lea
basuhan ja geat leat rávkojuvvon Ipmila bassi olmmožin oktan singuin
geat juohke báikkis čurvot min Hearrá Jesus Kristusa nama, su gii
lea sin ja min Hearrá. Árbmu lehkos dinguin ja ráfi Ipmilis,
Áhčisteamet, ja Hearrá Jesus Kristusis! Giitu Ipmilii searvegotti
nanusvuođa ovddas Mun giitalan álo Ipmilan din ja dan árpmu ovddas
maid son lea addán didjiide Kristus Jesusis. Su siste dii lehpet
ožžon riggodaga juohke dáfus, sihke sárdnidanattáldaga ja dieđu
. Dasgo duođaštus Kristusa birra lea nanosmahttojuvvon din siste,
nu ahte dis ii váillo mihkkege árpmuattáldagaid dan botta go
vuordibehtet min Hearrá Jesus Kristusa almmustuvvama. Son maiddái
nanosmahttá din gitta loahpa rádjái, vai dii livččiidet
láitemeahttumat Hearrámet Jesus Kristusa beaivvi. Ipmil lea oskkáldas
, son gii lea rávkan din Bártnis Jesus Kristusa, min Hearrá,
searvevuhtii. Ráva soahpameahttunvuođa vuostái Oskuguoimmit, mun
rávven din Hearrámet Jesus Kristusa nammii čájehit soabalašvuođa ja
vealtat háddjaneames. Ellet nana searvevuođas seammá áigumušain ja
mielain. Dasgo Kloegázzi leat muitalan munnje, oskuguimmiidan, ahte
din gaskkas leat riiddut, namalassii nu ahte muhtumat dis dadjet: "
Mun čuovun Bávlosa ", dahje: " mun čuovun Apollosa ", dahje: "
mun čuovun Kefasa ", dahje " mun gis čuovun Kristusa ". Lea go
Kristus juogaduvvon ? Russiinávlejuvvui go Bávlos din ovddas ? Dahje
gásttašuvvuidet go dii Bávlosa nammii ? Mun giittán Ipmila go in leat
gásttašan geange dis earet Krispusa ja Gaiusa, amas oktage dadjat
didjiide ahte dii gásttašuvvuidet mu nammii. Lean mun gal gásttašan
Stefanasa ja buohkaid su dálus, muđuid in muitte gal geange eará
gásttašan. Dasgo Kristus ii leat vuolggahan mu gásttašit, muhto
sárdnidit evangeliuma; in ge daga dan viisodaga sániiguin amas
Kristusa ruossa massit fámus. Ipmila ja olbmuid viisodat Dasgo sátni
ruossa birra lea jallavuohta sidjiide geat láhppojit, muhto midjiide
geat bestojuvvot, dat lea Ipmila fápmu. Dasgo lea čállojuvvon: Mun
duššadan viisáid viisodaga, ja jierpmálaččaid jierpmálašvuođa
dagan duššin. Gos dál leat viisát, čálaoahppavaččat ja dálá
máilmmi viissástallit ? Ii go Ipmil leat dahkan dán máilmmi viisodaga
jallodahkan ? Vaikko Ipmil čájehii viisodagas, de máilbmi ii iežas
viisodagas oahppan dovdat Ipmila. Dan dihtii Ipmil dáhtui min
sárdnidit jallavuođa ja nu beastit sin guđet oskot. Juvddálaččat
gáibidit mearkkaid, ja greikalaččat ohcet viisodaga, muhto mii
sárdnidit russiinávlejuvvon Kristusa. Juvddálaččaid mielas dát lea
vearránus ja báhkiniid mielas jallavuohta, muhto sidjiide geat leat
rávkojuvvon, sihke juvddálaččaide ja greikalaččaide, mii
sárdnidit ahte russiinávlejuvvon Kristus lea Ipmila fápmu ja Ipmila
viissisvuohta. Dasgo Ipmila jallodat lea viisáset go olbmuid viisodat
, ja Ipmila headjuvuohta gievrrat go olbmuid gievravuohta
. Oskuguoimmit, muitet geat dii ieža leiddet dalle go dii
rávkojuvvuidet. Olbmuid mielas eai lean ollu viisát din gaskkas, eai
fámolaččat eai ge olusat alla sogas. Muhto dan mii máilmmis
adnojuvvo jallodahkan, lea Ipmil válljen heahpášuhttit viisáid. Dan
mii máilmmis adnojuvvo headjun, lea Ipmil válljen heahpášuhttit dan
mii lea fámolaš. Dan mii máilmmis adnojuvvo vuollegažžan, mii
badjelgehččojuvvo, mii ii leat mihkkege, dan lea Ipmil válljen
dahkat duššin dan mii adnojuvvo juoninge, amas oktage olmmoš
rábmot iežas Ipmila ovddas. Su dahku dat lea ahte dii lehpet Kristus
Jesusis gean Ipmil lea dahkan min viisodahkan, vanhurskkisvuohtan,
bassindahkkojupmin ja lonástussan. Nugo lea čállojuvvon: Dat guhte
rábmo iežas, rábmojehkos Hearrástis. Bávlosa ovddit doaibma
Korinttas Oskuguoimmit, go mun bohten din lusa, de in sárdnidan
didjiide Ipmila čiegusvuođa goargadis sániiguin dahje viisodagain
. Dasgo mun mearridin ahte in hálidan diehtit maidege eará din gaskkas
go Jesus Kristusa, russiinávlejuvvon Kristusa. Mun ledjen headju ja
balus ja doarggistin sakka go ledjen din luhtte. Mun in sárdnidan
olmmošlaš viisodaga sániiguin, muhto Vuoiŋŋa ja fámu
duođaštusain, amas din osku vuođđuduvvot olbmuid viisodahkii,
muhto Ipmila fápmui. Olbmuid viisodat ja Ipmila viissisvuohta
sárdniduvvo Viisodaga mii sárdnidit sidjiide geat leat rávásman
vuoiŋŋalaččat. Muhto dat viisodat ii gula dálá máilbmái ii ge
dálá máilmmi ráđđejeddjiide geat duššet. Mii sárdnidit Ipmila
čiegus viisodaga mii lea leamaš čihkkojuvvon dán rádjái, muhto
Ipmil lei juo ovdal áiggiid álggu mearridan ahte dat galggai doalvut
min hearvásvuhtii. Ii oktage dán máilmmi ráđđejeddjiin leat dovdan
dán viisodaga. Jos sii livčče dovdan dan, de eai livčče
russiinávlen hearvásvuođa Hearrá. Muhto mii sárdnidit nugo lea
čállojuvvon: Dan maid ii oktage čalbmi leat oaidnán ii ge oktage
beallji gullan, dan mii ii leat badjánan ovttage olbmo váibmui, buot
dan lea Ipmil gárvvistan sidjiide geat ráhkistit su. Midjiide lea
Ipmil almmustahttán dan Vuoiŋŋainis. Dasgo Vuoigŋa suokkarda buot
, maiddái Ipmila čikŋodaga ge. Gii earáid go olbmo iežas vuoigŋa
diehtá mii lea olbmo siste ? Seammá láhkái dušše Ipmila Vuoigŋa
diehtá mii lea Ipmila siste. Mii eat leat ožžon máilmmi vuoiŋŋa,
muhto Ipmila iežas Vuoiŋŋa, vai mii áddešeimmet dan maid Ipmil
lea addán midjiide árpmustis. Dán birra mii eat sártno sániiguin maid
olbmo viisodat lea oahpahan midjiide, muhto sániiguin maid Vuoigŋa
lea oahpahan midjiide. Dasgo dan mii gullá Vuigŋii, mii čielget
Vuoiŋŋa sániiguin. Luonddustis olmmoš ii sáhte ipmirdit dan mii
boahtá Ipmila Vuoiŋŋas. Sutnje dat lea jallavuohta, ii ge son
sáhte áddet dan, danne go dan ferte árvvoštallat vuoiŋŋalaččat
. Muhto vuoiŋŋalaš olmmoš sáhttá árvvoštallat buot, muhto su ii
sáhte oktage árvvoštallat. Dasgo lea čállojuvvon: Gii dovdá Hearrá
miela nu ahte sáhtášii rávvet su ? Muhto mis lea Kristusa miella
. Ipmila bargoguoimmit ja Ipmila viessu Dattege, oskuguoimmit, mun
in sáhttán sárdnidit didjiide nugo vuoiŋŋalaš olbmuide, muhto mun
fertejin sárdnidit didjiide nugo oaččálaš olbmuide, geaid osku
Kristusii lea dego beallešattot mánážiid osku. Mun bibmen din
milkkiin in ge álbmás borramušain, dasgo daid ehpet livčče vel
gierdan. Ehpet ge gierdda dan velá dál ge, dasgo ain han dii lehpet
oaččálaččat. Go juo din gaskkas lea gáđašvuohta ja riidu,
dalle han oažži ráđđe din siste, ehpet go dalle meannut dábáláš
olbmuid láhkái ? Go nubbi dadjá: " Mun čuovun Bávlosa " ja nubbi: "
Mun čuovun Apollosa ", ehpet go dalle leat nugo buot eará olbmot ?
Mii lea dasto Apollos, ja mii lea Bávlos ? Soai leaba dušše
bálvaleaddjit geat veahkeheigga din oskut, goabbáge dan doaimmas man
Hearrá attii sutnje. Mun gilven, Apollos láktadii; muhto Ipmil
šaddadii. Dan dihtii gilvi ii leat mihkkege ii ge láktadeaddji ge,
muhto dušše Ipmil gii šaddada. Gilvi ja láktadeaddji bargaba
ovttas, muhto soai oažžuba bálkká goabbáge barggustis. Dasgo mii
leat Ipmila bargoguoimmit, ja dii lehpet Ipmila bealdu, Ipmila
viessu. Čeahpes huksejeaddjin mun lean bidjan vuođu dan árpmu
mielde man Ipmil lea addán munnje, ja muhtun eará hukse dan vuođu
ala. Muhto juohkehaš gehččos mo son hukse. Ii oktage sáhte bidjat
eará vuođu go dan mii lea biddjojuvvon, ja dat lea Jesus Kristus
. Jos muhtumat huksejit dan vuođu ala gollis, silbbas dahje divrras
geđggiin, muoras, suinniin dahje oalggain, de áiggi mielde šaddá
almmusin mo iešguhtege lea huksen. Duopmobeaivvi dat šaddá almmusin
, dasgo dat beaivi almmustuvvá dolas, ja dolla geahččala makkár
iešguđege duodji lea. Dat gean viessu bissu bissu, son oažžu
bálkká. Dat gean viessu buollá, son massá bálkká. Ieš son gal
bestojuvvo, muhto almmatge dego dola čađa. Ehpet go dieđe ahte
dii lehpet Ipmila tempel, ja ahte Ipmila Vuoigŋa orru din siste ?
Jos oktage bilideažžá Ipmila tempela, de Ipmil duššada su. Dasgo
Ipmila tempel lea bassi, ja dat tempel lehpet dii. Allos oktage
beahte iežas! Jos oktage dis navddeš iežas viissisin dálá máilmmi
árvvoštallama mielde, de šaddos son vuos jallan, vai son duođaid
šattašii viissisin. Dasgo dán máilmmi viisodat lea jallodat Ipmila
čalmmiin, nugo lea čállojuvvon: Son giellá viisáid sin iežaset
gávvilvuhtii, ja: Hearrá dovdá viisáid jurdagiid ja diehtá ahte dat
leat duššálaččat. Danne allos oktage rábmo iežas das mii gullá
olbmui. Buot han gullá didjiide, lehkos dal Bávlos, Apollos dahje
Kefas, máilbmi, eallin dahje jápmin, dat mii lea dál dahje dat mii
boahtá - buot lea din. Muhto dii gullabehtet Kristusii, ja Kristus
gullá Ipmilii. Apoastaliid bálvalus Min galgá nappo atnit Kristusa
bálvaleaddjin geaidda Ipmila čiegusvuođat leat oskkilduvvon
. Geaidda juoga lea oskkilduvvon, dain gáibiduvvo dál ahte sii leat
oskkáldasat. Muhto munnje ii mearkkaš maidege gii mu dubme, dii
dahje mii nu olbmuid duopmostuoluid. In mun ieš ge dubme iežan. Mu
oamedovdu lea buhtis, muhto ii dat dattege mearkkaš ahte mun
livččen sivaheapmi. Mu duopmár lea Hearrá. Allet dan dihtii dubme
ovdal áiggi, ovdal go Hearrá boahtá. Son bidjá čuovgga ovdii dan
mii lea čihkkojuvon seavdnjadassii, ja almmustahttá olbmuid váimmuid
jurdagiid. Dalle juohkehaš oažžu rámi Ipmilis. Oskuguoimmit, din
dihtii mun lean geavahan iežan ja Apollosa ovdamearkan, vai dii
oahpašeiddet munnos maid dát sátni mearkkaša: " Bissot das mii lea
čállojuvvon! " amas oktage čeavlásvuoas rábmot nuppi ja fuotnut
nuppi. Gii bidjá du earáid ovddabeallái ? Mii dus lea maid don it
leat ožžon attáldahkan ? Ja jos leat ožžon dan, manne dalle
rábmot dego ii livčče attáldat ? Muhto dii lehpet juo gallásat! Dii
lehpet juo riggát! Dii lehpet juo šaddan gonagassan, muhto mii eat
! Vare duođaid livččiidet gonagasat vai mii beasašeimmet ráđđet
dinguin! Mu mielas orru ahte Ipmil lea bidjan min, apoastaliid,
vuolimužžii, dego livččiimet dubmejuvvon jápmit árenas; mii leat
šaddan máilmmi, eŋgeliid ja olbmuid čájáhusgálvun. Mii leat
jallat Kristusa dihtii; dii lehpet viisát Kristusis. Mii leat heajut
; dii lehpet gievrrat. Din gudnejahttet; min badjelgehččet. Velá
dán bottus ge mis lea nealgi ja goiku; mis váilot biktasat; min
illástit ja mii leat ruovttoheamit. Mii bargat rahčat
gieđaideametguin. Go min bealkkihit, de mii buressivdnidit; go min
doarrádallet, de mii gierdat dan; go min bilkidit, de mii vástidit
ustitlaččat. Mii leat šaddan máilmmi hilggohassan, buohkaid
suohpahassan gitta dán beaivvi rádjái. Mun in čále dán
heahpášuhttin dihtii din, muhto cuigen dihtii, dego ráhkis mánáidan
. Vaikko dis ležžet ge duháhat oahpaheaddjit geat bagadit din
kristtalašvuođas de dis dattege eai leat máŋga áhči. Mun dat
šadden din áhččin Kristus Jesusis go adden didjiide evangeliuma
. Nu ba rávven din: Atnet mu ovdagovvan! Dan dihtii mun vuolggahin
din lusa Timoteusa, gii lea mu ráhkis ja oskkáldas bárdni Hearrás;
son muittuha didjiide mo mun dáhtun din vádjolit kristtalažžan,
nugo mun oahpahan juohke báikkis, buot searvegottiin. Muhtumat dis
leat čevllohallagoahtán danne go sii jáhkket ahte mun in máhca din
lusa. Muhto mun áiggun boahtit fargga, jos Hearrá dáhttu. Dalle
beasan oahpásmuvvat dáid čeavlás olbmuid fápmui, in dušše sin
sániide. Dasgo Ipmila riika ii boađe albmosii sátnin, muhto fápmun
. Goappá dii hálidehpet, ahte mun boađán din lusa rissiin dahje
ráhkisvuođain ja láđisvuođain ? Nuoskivuohta searvegottis Din
gaskkas beaggá leat fuorrávuohta, ja velá dakkár ge fuorrávuohta man
eai báhkinat ge dohkket, namalassii ahte olmmái eallá eadnebeliinis
. Ja das vel čevllohallabehtet! Dii galggašeiddet baicca moraštit
ja ádjit eret su gii lea dahkan dákkáriid. Vaikko mun in leat din
luhtte rumašlaččat, de goit vuoiŋŋas lean lahka; ja dego ieš
livččen das de lean juo mearridan maid sivalažžii galgá dahkat
. Go dii čoagganehpet Hearrámet Jesusa nammii, ja mun lean dinguin
vuoiŋŋas, ja Hearrá Jesusa fápmu lea mielde, de addet dan olbmo
Sáhtánii, vai su billistuvvon luondu duššaduvvošii ja su vuoigŋa
bestojuvvošii Hearrá beaivvi. Dis ii duođaid leat mainna
čevllohallat! Ehpet go dieđe ahte uhca suvrradáiggáš suvruda olles
dáiggi ? Buhtistehket dáluidet boares suvrradáiggis, vai dii
livččiidet ođđa dáigi! Dii han lehpet juo suvrrokeahtes láibbit
. Dasgo Kristus, min beassášláppis, lea njuvvojuvvon. De
ávvudehkot allabasiid, allot bahávuođa ja dohkkemeahttunvuođa
boares suvrradáiggiin, muhto buhtisvuođa ja duohtavuođa
suvrrokeahtes láibbiin. Mun čállen didjiide juo ovddit girjjistan
ahte dis ii galgga leat mihkkege dahkamušaid furrošeddjiiguin. In
mun oaivvildan dán máilmmi furrošeddjiid dahje ruhtaváibmiliid,
suollagiid dahje eahpeipmilbálvaleddjiid. Dalle han dii fertešeiddet
vuolgit eret dán máilmmis. Mun čállen didjiide ahte dis ii galgga
leat mihkkege dahkamušaid dakkáriin gii mahkáš lea oskkuviellja,
muhto eallá fuorrávuođas, lea ruhtaváibmil, bálvala eahpeipmiliid,
lea bilkár, juhkki dahje suola. Dakkár olbmo searvvis ehpet galgga
oppa boradit ge. Mii vuoigatvuođaid mus lea dubmet sin geat leat
olggobealde ? Ieža han dii ge dubmebehtet sin geat gullet din searvái
. Ipmil dubme sin geat leat olggobealde. Ádjet eret iežadet luhtte
su gii lea bahá. Diggeáššit kristtalaččaid gaskkas Go muhtumis
dis lea riidoášši oskuguimmiin, mo son jolggada bidjat dan
báhkinlaš duopmáriid ovdii ii ge bassi olbmuid ovdii ? Ehpet go
dieđe ahte bassi olbmot šaddet dubmet máilmmi ? Jos dii
oažžubehtet dubmet máilmmi, ehpet go dalle sáhte dubmet smávva
áššiid ? Ehpet go dieđe ahte mii šaddat dubmet eŋgeliid ? Manne
dalle eat sáhtáše dubmet dán eallima áššiid. Muhto jos dis leat
dakkár áššit, manne de bidjabehtet daid dakkár olbmuid ovdii guđet
eai adnojuvvo árvvus searvegottis ? Mun cealkkán dan didjiide
heahpadin! Ii go din gaskkas leat oktage gii lea nu viissis ahte
sáhttá čoavdit riiddu oskuguimmiid gaskkas ? Ii, okuguoibmi dat
čuoččáldahttá ášši oskkuguoimmi vuostái ja diktá vel
eahpeoskkolaš duopmáriid dubmet. Didjiide lea heahpadin ahte dis
leat diggeáššit gaskaneattet. Manne dii ehpet baicca gillá
vearrivuođa ? Manne ehpet baicca divtte iežadet vuoittahallat ?
Muhto dii verrošehpet ja rivvebehtet earáin, ja dát dáhpáhuvvá velá
oskuguimmiid gaskkas! Ehpet go dieđe ahte vearredahkkit eai árbe
Ipmila riikka ? Allet čádjádala! Ipmila riikka eai árbe
furrošeaddjit, eahpeipmiliid bálvaleaddjit, náittosdilirihkkut,
eai olbmát geat diktet eará olbmáid anašit iežaideasetguin, eai ge
olbmát geat nuskošit olbmáiguin, eai suollagat, eai ruhtaváibmilat
, eai juhkkit, eai bealkálasat eai ge rievvárat. Ovdal ledje
muhtumat dis dakkárat. Muhto dál dii lehpet bassojuvvon buhtisin;
dii lehpet basuhuvvon; dii lehpet dahkkojuvvon vanhurskkisin Hearrá
Jesus Kristusa nammii ja min Ipmila Vuoiŋŋas. Rumaš lea Bassi
Vuoiŋŋa tempel Daddjojuvvo gal ahte buot lea munnje lobálaš
. Lehkos nu, muhto ii buot leat ávkkálaš. Lehkos dal nu ahte buot
lea lobálaš, muhto mun in divtte mange stivret iežan. Daddjojuvvo
maiddái ahte borramuš lea čoavjji várás, ja čoavji borramuša
várás. Lehkos nu, muhto Ipmil dahká guktuid duššin! Rumaš ii
leat furrošeami várás; dat lea Hearrá várás, ja Hearrá lea rupmaša
várás. Ipmil čuoččáldahtii Hearrá jábmiid luhtte, ja son
bajásčuoččáldahttá min ge fámuinis. Ehpet go dieđe ahte din
rupmašat leat Kristusa lahtut ? Áiggošin go mun váldit Kristusa
lahtuid ja dahkat daid fuorralahttun ? In eisege! Dahje ehpet go
dieđe ahte dat gii ovttastuvvá fuoráin, šaddá oktan rumašin suinna
? Lea celkojuvvon: " Soai šaddaba oktan oažžin. "  Muhto dat gii
ovttastuvvá Kristusiin, šaddá oktan vuoigŋan suinna. Fasttášehket
furrošeami! Buot suddu maid olmmoš muđuid dahká, lea rupmaša
olggobealde. Muhto furrošeaddji sudduda iežas rupmaša vuostái
. Ehpet go dieđe ahte din rumaš lea Bassi Vuoiŋŋa tempel ?
Vuoigŋa ássá din siste, ja dii lehpet ožžon su Ipmilis. Dii ehpet
gula šat alcceseattet, dasgo dii lehpet divrasii ostojuvvon
. Gudnejahttet dan dihtii Ipmila rupmašiinnádet! Náittosdilli ja
náitalkeahtes dilli Mun válddán dál daid áššiid maid dii čáliidet
. Dii dadjabehtet ahte olbmái lea buorre orrut almmá guoskkatkeahttá
nissona. Muhto vealtan dihtii fuorrávuođas de lehkos juohke olbmás
iežas áhkká ja juohke nissonis iežas boadnjá. Addos boadnjá
áhkkásis dan man son lea geatnegas, ja nu gis maiddái áhkká
boadnjásis. Áhká rumaš ii leat su iežas oapmi, muhto boatnjá
. Seammá láhkái boatnjá rumaš ii leat su iežas oapmi, muhto áhká
. Alli biehttal eallimis ovttas goabbat guimmiineatte, jos juo eahppi
leat šiehttan nu muhtun áigái, vai doai beasašeidde čiekŋut
rohkadussii ja dasto ealligoahtit fas ovttas. Muđuid Sáhtán
geahččala dudno danne go eahppi liikká veaje soahtat himuideatte
vuostái. Dát maid mun cealkkán, lea dušše mieđiheapmi ii ge
gohččun. Mun sávašin ahte buohkat ealášedje dego mun. Muhto
juohkehaš lea ožžon árpmuattáldagas Ipmilis, nubbi dán, nubbi
duon. Náitalkeahtes olbmuide ja leaskkaide mun cealkkán ahte sidjiide
livččii buorre bissut náitalkeahttá nugo mun. Muhto jos sii eai
veaje caggat himuideaset, de berrejit náitalit. Dasgo lea buoret
náitalit go buollit himuin. Náitalan olbmuide mus lea dákkár
gohččun, ii mus alddán, muhto Ipmilis, ahte nisu ii oaččo
earránit boatnjástis. Muhto jos son earráneš, de galgá eallit
náitalkeahttá dahje soabadit boatnjáinis. Ii ge olmmái oaččo
earránit áhkástis. Earáide mun cealkkán - dát leat mu iežan sánit,
eai ge Hearrá sánit: Jos oskuvieljas leš eahpeoskkolaš áhkká, ja
áhkká hálida bissut su luhtte, de olmmái ii galgga earránit sus. Ja
jos nissonis leš eahpeoskkolaš boadnjá, ja olmmái hálida bissut su
luhtte, de nisu ii oaččo earránit sus. Dasgo eahpeoskkolaš
boadnjá basuhuvvo go lea náitalan áhkáinis, ja eahpeoskkolaš áhkká
basuhuvvo go lea náitalan oskkolaš boatnjáinis. Muđuid sudno mánát
livčče buhtismeahttumat, muhto dál sii leat basuhuvvon. Muhto jos
eahpeoskkolaš náittosguoibmi dáhttu earránit, de earránehkos
. Dakkár dilis oskkolaš viellja dahje oabbá ii leat čadnojuvvon
. Ipmil lea rávkan min eallit ráfis. Áhkká, mas dieđát sáhtežat go
beastit boatnját ? Ja boadnjá, mas dieđát sáhtežat go beastit áhkát
? Olgguldas eallindilit Dattege dohkkehehkos juohkehaš dan oasi man
Hearrá lea addán sutnje, dan mii sus lei go Ipmil rávkkai su. Dát
lea mu gohččun buot searvegottiide. Jos muhtun lei
birračuhppojuvvon go son rávkojuvvui, de ii galgga geahččalit
rievdadit birračuohpahusa mearkkaid. Jos muhtun lea rávkojuvvon
birračuohpakeahttájin, de ii galgga birračuohpahit iežas
. Birračuohpahus dahje birračuohpakeahttáivuohta ii leat deaŧálaš
, muhto deaŧálaš lea doallat Ipmila báhkkomiid. Bissos juohkehaš
dan dilis mas son lei dalle go son rávkojuvvui. Jos ledjet šlávva go
rávkojuvvojit, de ale váivvit iežat dainna! Muhto jos don sáhtát
šaddat friddjan, de vállje baicca dan. Dasgo dat guhte lei šlávva
go Hearrá rávkkai su, lea Hearrá friddjandahkkojuvvon olmmoš
. Seammá láhkái lea dat gii lei friddja olmmoš go son rávkojuvvui,
šaddan Kristusa šlávvan. Dii lehpet divrasii ostojuvvon. Allet de
šatta olbmuid šlávvan. Oskuguoimmit, bissos juohkehaš Ipmila
ovddas dan dilis mas lei go rávkojuvvui. Náitalkeahtes olbmot ja
leaskkat Dasto, mii guoská náitalkeahtes olbmuide, de dan áššis
mus eai leat gohččumat Hearrás. Muhto mun cealkkán iežan oaivila,
dasgo Hearrá lea árpmustis čájehan ahte luohttá munnje. Dan
heahteáiggi dihtii mas mii dál eallit, mun oaivvildan ahte olbmui lea
buorre bissut náitalkeahttájin. Jos don leat čadnojuvvon áhkkái, de
ale geahččal beasadit sus. Jos dus ii leat áhkká, de ale oza
alccesat áhká. Muhto jos don dattege náitalat, de it suddut. Ja jos
nieida náitala, de son ii suddut. Muhto náitalan olbmot ožžot ollu
morrašiid, ja mun dáhtošin din vealtat dain. Oskuguoimmit, dan
maid mun nappo oaivvildan, lea dát: Áigi lea dás maŋás oanehaš
. Dás duohko galget sii geain lea áhkká, eallit dego sii eai livčče
náitalan. Sii geat moraštit, galget eallit dego sii eai livčče
morrašis. Sii geat illudit, galget eallit dego eai livčče ilus
. Sii geat ostet, galget eallit dego eai oamastivčče maidege. Sii
geat geavahit máilmmi buriid, galget eallit dego eai dárbbašivčče
geavahit daid. Dasgo dát máilbmi, nugo dál lea, duššá. Mun
dáhtun din eallit morrašiid haga. Náitalkeahtes olmmoš atná fuola
das mii gullá Hearrái, mo son sáhttá dohkket Hearrái. Muhto náitalan
olmmoš atná fuola das mii gullá máilbmái, mo son sáhttá leat buorre
ja dohkálaš áhkkásis, ja ná su beroštumit leat juohkásan guovtti
sadjái. Náitalkeahtes nisu dahje nieida atná fuola das mii gullá
Hearrái, vai son sáhttá leat bassi sihke rupmašis ja vuoiŋŋastis
. Muhto náitalan nisu atná fuola das mii gullá máilbmái, mo son
sáhttá dohkket boadnjásis. Mun cealkkán dán didjiide iežadet ávkin,
in ge danne ahte dáhtun giellat din, muhto vai mun veahkehivččen
din eallit gudnálaččat ja bissut oskkáldasat Hearrás. Jos oktage
oaivvildeš ahte son ii meannut heivetmeahttumit morsiinis, go su
himut leat garrasat, ii ge son veaje maidege dasa, dalle son beassá
dahkat nu mo hálida, soai beassaba náitalit, ii ge das leat mihkkege
suttuid. Muhto jos son bissu nannosit áigumušastis ii ge leat bákku
vuolde, muhto ráđđe dáhtus ja lea mearridan diktit moarsis leat
guoskkatkeahttá, de son dahká riekta. Nu dahká nappo son riekta gii
náitala morsiinis, muhto son gii ii náital, dahká velá buorebut
. Áhkká lea čadnojuvvon boadnjásis nu guhká go boadnjá eallá. Jos
boadnjá jápmá, de son beassá náitalit geainna dáhttu, jos dat
duššefal dáhpáhuvvá Hearrás. Muhto mu mielas sutnje lea buoret jos
son eallá okto. Ja mun navddán alddán ge leat Ipmila Vuoiŋŋa
. Biergu báhkinlaš oaffaruššamis Dasto, mii guoská eahpeipmiliidda
oaffaruššojuvvon birgui, de das mis gal lea buohkain diehtu, nugo
juo dadjabehtet ge. Muhto dakkár diehtu dahká čeavlájin,
ráhkisvuohta fas hukse. Jos oktage navddeš alddis leat dieđu,
dalle son ii leat ožžon rivttes dieđu. Muhto Ipmil dovdá su gii
ráhkista Ipmila. Go lea gažaldat borramis dakkár bierggu mii lea
leamaš oaffaruššojuvvon eahpeipmiliidda, de mii gal diehtit ahte
máilmmis ii leat eahpeipmil ii ge leat eará Ipmil go okta. Vaikko
mahkáš livčče ge ipmilat almmis ja eatnama alde, ja maiddái eatnat
ipmilat ja hearrát, de mis lea almmatge dušše okta Ipmil, Áhčči
. Sus boahtá buot, ja su lusa mii leat mannamin. Mis lea dušše
okta Hearrá, Jesus Kristus. Su bokte lea buot sivdniduvvon, ja mii
eallit su bokte. Muhto dát diehtu ii leat buohkain. Muhtumat borret
dán bierggu eahpeipmiloaffarin, danne go sii dán rádjái leat hárjánan
bálvalit eahpeipmiliid ja dat duolvvida sin rašis oamedovdu. Muhto
borramuš ii daga min dohkálažžan Ipmila ovddas. Mii eat manat
maidege jos eat bora, eat ge vuoitte maidege jos borrat. Muhto
váruhehket amas din friddjavuohta šaddat jorralussan rašis olbmuide
! Jos dál oktage oinneš du geas lea dát diehtu, borramin
eahpeipmiltempelis, ii go dalle su rašis oamedovdu ávžojuvvo borrat
oaffarbierggu ? Nu du dieđu dihtii láhppo rašis olmmoš, dat
oskuguoibmi gean ovddas Kristus jámii. Go dii dán láhkái suddudehpet
oskuguimmiideattet vuostái ja hávváduhttibehtet sin rašis oamedovddu
, de suddudehpet Kristusa vuostái ge. Dan dihtii, jos borramuš
vearránahttá mu oskuguoimmi, de in goassege bora bierggu aman
vearránahttit oskuguoibmán. Bávlos ja su vuoigatvuođat In go mun
leat friddja olmmoš ? In go leat apoastal ? In go leat oaidnán Jesusa
, Hearrámet ? Ehpet go dii leat mu dahku Hearrás ? Jos earáide in
leačča apoastal, de didjiide goit lean! Duođaid, dii lehpet
seaila mii nanne ahte mun lean Hearrá apoastal. Dát lea dál mu
bealuštus sin vuostái geat dubmejit mu: Ii go mis leat vuoigatvuohta
borrat ja juhkat ? Ii go mis ge leat vuoigatvuohta váldit mielde
kristtalaš áhká, nugo eará apoastalat ja Hearrá vieljat ja Kefas
dahket ? Letne go dušše moai Barnabasain geain ii leat vuoigatvuohta
orrut barggakeahttá ? Gii lea gal soalddáhin iežas bálkáhemiin ? Ii
go viidnegárddi gilvi beasa borrat dan šattu ? Ii go guođoheaddji
oaččo mielkki ealus ? Sártnun go dušše olbmuid lági mielde ? Ii go
láhka ge cealkke nu ? Movssesa láhkii han lea čállojuvvon: Ale čana
vuovssá njálmmi go dat lea ráidnemin gortniid. Muhto lea go Ipmil
vuovssáin atnimin fuola ? Ii go dát leat celkojuvvon min hárrái ? De
lea, min dihtii dát lea čállojuvvon. Dasgo dat guhte jorgu eatnama
ja dat guhte ráidne gortniid, berre dahkat dan dainna doaivagiin ahte
oččošii oasi šattus. Go mii leat gilván vuoiŋŋalaš buriid din
gaskii, lea go dalle menddo ollu ahte mii beasašeimmet láddjet das
máilmmálaš buriid ? Jos dal earáin ležžet vuoigatvuođat oažžut
dis juoidá, eai go mis livčče dalle vel eanet ? Mii dattege eat
leat atnán ávkki dán vuoigatvuođas, muhto mii gierdat buot amamet
hehttet Kristusa evangeliuma ovdáneami. Ehpet go dieđe ahte sii geat
bálvalit tempelis ožžot tempelis ealáhusaset, ja sii geat bálvalit
áltáris, ožžot oasi das mii oaffaruššojuvvo ? Seammá láhkái lea
Hearrá mearridan ahte sii geat sárdnidit evangeliuma, ožžot
ealáhusa evangeliumis. Muhto mun in leat atnán ávkki dákkár
vuoigatvuođain. In ge mun čále dál danne ahte gáibidan alccesan
dákkáriid. Ovdal mun jámášin, dasgo ii oktage beasa váldit mus eret
dan rámi. Das ahte mun sárdnidan evangeliuma, ii leat mihkkege
rábmomušaid, dasgo dat lea mu geatnegasvuohta. Vuoi mu, jos mun in
sárdnit evangeliuma! Jos dagan dan iežan dáhtus, de mun galggan
oažžut bálkká. Muhto jos mun in daga dan iežan dáhtus, de dat lea
bargu mii lea oskkilduvvon munnje. Mii lea dalle mu bálká ? Dat ahte
mun sárdnidan evangeliuma bálkká haga in ge ane ávkki dan
vuoigatvuođas man evangelium attášii munnje. Vaikko mun lean
friddja in ge leat geange vuollásaš, de lean dahkan iežan buohkaid
šlávvan, vai vuoittášin nu olusiid go vejolaš. Juvddálaččaide
lean leamaš dego juvddálaš, vai vuoittášin juvddálaččaid
. Sidjiide geat leat lága vuložat, mun lean leamaš dego livččen
lága vuloš, vai vuoittášin sin, vaikko ieš in leat ge lága vuloš
. Sidjiide geat leat lága haga, lean leamaš dego ieš ge livččen
lága haga, vai vuoittášin sin, vaikko ieš in leat Ipmila lága haga
, mun han lean Kristusa lága vuloš. Rašis olbmuide lean leamaš
rašši, vai vuoittášin sin. Buohkaide lean leamaš buot, vai
beasttášin juobe muhtumiid. Muhto buot dagan evangeliuma dihtii,
vai ieš oččošin oasi das. Ehpet go dieđe ahte vaikko buot
gilvoviehkkit vihket gilvvu, de dušše okta vuoitá bálkkašumi ?
Vihket dalle nu ahte vuoittášeiddet! Juohke gilvvohalli ferte
biehttalit alddis buot. Sii dahket dan vai oččošedje nohkavaš
vuoitokruvnnu; mii gis dahkat dan vai oččošeimmet nohkameahttun
kruvnnu. In mun dasto viega mihttomeari haga, in ge čorpmadettiin
fáippo guoros áibmui. Muhto mun hárjehalan rupmašan garrasit ja
bággen dan jeagadit, aman ieš hilgojuvvot, mun gii lean sárdnidan
earáide. Várrehus eahpeipmilbálvaleamis Oskuguoimmit, mun dáhtošin
din diehtit ahte balva oahpistii min máddariid, ja buohkat manne
meara čađa. Buohkat gásttašuvvojedje Movssesa searvevuhtii balvvas
ja mearas, ja buohkat borre seammá vuoiŋŋalaš borramuša ja juhke
seammá vuoiŋŋalaš juhkamuša. Dasgo sii juhke vuoiŋŋalaš
bávttis mii čuovui sin; dat bákti lei Kristus. Dattege Ipmil
hilggui eatnasiid sis, dasgo sii duššaduvvojedje meahcis. Dát
dáhpáhusat leat dál midjiide váruhussan amamet hálidit bahá, nugo sii
dahke. Allet ge šatta eahpeipmilbálvaleaddjin nugo muhtumat sis
šadde. Nugo lea čállojuvvon: Álbmot čohkánii borrat ja juhkat,
ja dasto dánsugohte. Allot ge furroš, nugo muhtumat sis, go sis
dušše golbmagoalmmatlotduhát olbmo ovtta beaivvis. Allot ge
geahččal Hearrá, nugo muhtumat sis; sii han gottahalle
gearbmašiidda. Allet ge nimmor nugo muhtumat sis, sii han
gottahalle jápmineŋgelii. Buot dát dáhpáhusat šadde sidjiide
ovdamearkan, ja dat čállojuvvojedje midjiide cuigehussan, midjiide
geaidda maŋimuš áiggit leat boahtán. Dan dihtii váruhehkos son gii
navdá iežas čuožžut, amas jorralit! Dii ehpet leat deaividan
geahččalusaiguin maid olmmoš ii veaje gierdat. Ipmil lea oskkáldas
, son ii divtte din geahččaluvvot badjelmearálaččat, muhto dahká
sihke geahččalusa ja dan loahpa nu ahte dii gierdabehtet dan
. Ráhkkásiiddán, fasttášehket nappo eahpeipmilbálvaleami! Mun
sártnun didjiide nugo jierpmálaš olbmuide. Árvvoštallet dan maid
mun sártnun! Ii go dat gearra, man mii buressivdnidit, leat
oasálašvuohta Kristusa varrii ? Ii go dat láibi, man mii doadjalit,
leat oasálašvuohta Kristusa rupmašii ? Dan dihtii go lea okta láibi
, de mii, guđet leat eatnagat, leat okta rumaš, dasgo mii leat
buohkat oasálaččat dan ovtta láibái. Gehččet Israela álbmoga:
Eai go sii geat borret oaffaris, leat oasálaččat oaffaráltárii ?
Maid mun oaivvildan dáinna ? Oaivvildan go ahte eahpeipmiloaffar
livččii mihkkege, dahje ahte eahpeipmil livččii mihkkege ? In
eisege! Muhto mun oaivvildan ahte dan maid báhkinat oaffaruššet,
dan sii oaffaruššet bahá vuoiŋŋaide eai ge Ipmilii. Mun in dáhto
din leat oasálaččat bahá vuoiŋŋaide. Ehpet dii sáhte juhkat sihke
Hearrá geara ja bahá vuoiŋŋaid geara. Dii ehpet sáhte leat
oasálaččat sihke Hearrá beavdái ja bahá vuoiŋŋaid beavdai
. Duostat go mii hárdit Hearrá áŋgirvuođa ? Leat go mii gievrrabut
go son ? Oamedovddu friddjavuohta Dii dadjabehtet ahte buot lea
lobálaš dahkat. Dat lea gal duohta, muhto ii buot leat ávkkálaš
. Buot lea gal lobálaš dahkat, muhto ii buot ávkkot searvevuhtii
. Allet bivdde iežadet ávkki, muhto earáid ávkki. Borret buot mii
vuvdojuvvo gávpešiljuin jearakeahttá oamedovddu dihtii lea go dat
oaffarbiergu. Dasgo eanan ja buot mii deavdá dan, gullá Hearrái
. Jos muhtun eahpeoskkolaš bovde din, ja dii mannabehtet su guossái
, de beassabehtet borrat buot mii biddjojuvvo din ovdii, jearakeahttá
oamedovddu dihtii lea go dat oaffarbiergu. Muhto jos muhtun dadjá: "
Dát lea oaffarbiergu ", de allet bora dan su dihtii gii dajai dan,
ja maiddái oamedovddu dihtii. Mun in oaivvil du oamedovddu, muhto
nuppi olbmo oamedovddu! De muhtun jearrá: Manne divttášin eará
olbmo oamedovddu dubmet friddjavuohtan ? Jos mun giittán Ipmila go
boran, manne mun dalle láitojuvvon das man ovddas mun giittán Ipmila
? Jogo dii nappo borrabehtet dahje juhkabehtet, dahje maid ihkinassii
barggažehpet, de dahket buot Ipmila gudnin! Allet divtte
juvddálaččaid, greikalaččaid dahje Ipmila girku láitit din
mastege! Ieš mun geahččalan álo dohkket buohkaide in ge oza iežan
ávkki, muhto eatnagiid ávkki, vai sii bestojuvvošedje. Čuvvot mu
ovdamearkka, nugo mun čuovun Kristusa ovdamearkka. Searvegotti
nissonat Mun rámidan din go álo muitibehtet mu ja doallabehtet gitta
dan oahpahusas man mun adden didjiide. Mun hálidan din diehtit ahte
Kristus lea juohke olbmá oaivi, olmmái lea nissona oaivi, ja Ipmil
lea Kristusa oaivi. Olmmái gii rohkadallá dahje profehtastallá gahpir
oaivvis, heahpášuhttá oaivvis. Muhto nisu gii rohkadallá dahje
profehtastallá gahperahttá, heahpášuhttá oaivvis, dasgo dat lea
seammá heahpat dego livččii ráhken vuovttaidis. Jos nisu ii dáhto
gokčat oaivvis, de čuhppos son buot vuovttaidis. Muhto go juo lea
heahpadin nissonii čuohppat dahje ráhket vuovttaidis, de ferte
gokčat oaivvis. Olmmái ii dárbbaš gokčat oaivvis, dasgo son lea
Ipmila govva ja gudni. Muhto nisu lea olbmá gudni. Dasgo olmmái ii
šaddan nissonis, muhto nisu šattai olbmás. Ii ge olmmái
sivdniduvvon nissona dihtii, muhto nisu sivdniduvvui olbmá dihtii
. Danne nisu ferte eŋgeliid dihtii gokčat oaivvis vuollegašvuođa
mearkan. Hearrá ovddas almmatge ii leat nisu almmá olbmá haga ii ge
olmmái almmá nissona haga. Dasgo nugo nisu šattai olbmás, de han
olmmái ge riegáda nissonis, muhto buot boahtá Ipmilis. Árvvoštallet
ieža! Heive go ahte nisu rohkadallá Ipmilii gahperahttá ? Ii go
luondu ieš oahpat didjiide ahte lea heahpadin olbmái jos sus leat
guhkes vuovttat, muhto ahte nissonii dat lea gudnin ? Dasgo vuovttat
leat addojuvvon nissonii govččasin. Jos dál oktage dáhtoš
nákkáhallat, de dihtos ahte mis ii leat dakkár vierru, ii ge Ipmila
searvegottiin ge. Hearrá bassi mállásat Go mun dál attán didjiide
čuovvovaš gohččumiid, de in sáhte rábmot din, dasgo din
čoagganeamit eai leat didjiide buorrin, muhto baicca vahágin
. Ovddimustá mun gulan ahte din gaskkas lea soahpameahttunvuohta go
čoagganehpet searvegoddin, ja mun jáhkán muhtun muddui dan duohtan
. Din gaskkas han juo dieđusge fertejit leat sierra joavkkut, vai
juo lea čielggas geat din gaskkas leat luohtehahttit. Go dii dasto
čoagganehpet, de eai leat Hearrá mállásat dat maid dii borrabehtet
. Dasgo juohkehaš borrá dakkaviđe iežas borramuša, ja nubbi
nealgu ja nubbi gis juhkaluvvá. Ehpet go dii sáhte boradit ja juhkat
ruovttuineattet ? Vai badjelgeahččabehtet go Ipmila searvegotti, ja
heahpášuhttibehtet go sin geain ii leat mihkkege ? Maid dii
hálidehpet mu cealkit dása ? Ahte mun rábmošin din ? Dán áššis mun
in rábmo din! Dasgo mun lean ieš ožžon Hearrás dan maid lean addán
didjiide ge: Hearrá Jesus, dan ija go son behttojuvvui, válddii
láibbi, giittii Ipmila, doadjalii dan ja celkkii: " Dát lea mu
rumaš, mii addojuvvo didjiide. Dahket dán vai atnibehtet mu muittus
! "  Nu son válddii maiddái geara mállásiid maŋŋil ja celkkii: "
Dát gearra lea ođđa lihttu mu varas. Nu dávjá go dii juhkabehtet
dan, dahket dan vai atnibehtet mu muittus! "  Dasgo nu dávjá go dii
borrabehtet dán láibbi ja juhkabehtet dán gearas, de sárdnidehpet
Hearrá jápmima dassážii go son boahtá. Danne dat guhte borrá láibbi
dahje juhká Hearrá gearas dohkketmeahttun láhkái, sudduda Hearrá
rupmaša ja vara vuostái. Juohkehaš ferte guorahallat iežas ovdal
go borrá láibbi ja juhká gearas. Dasgo dat gii borrá ja juhká
beroškeahttá das ahte dat lea Hearrá rumaš, son borrá ja juhká
duomu alccesis. Dan dihtii leat ollu buohccit ja návccaheamit din
gaskkas, ja muhtumat leat oađđán jápmimii. Jos mii
guorahalašeimmet iežamet, de eat dubmehalaše. Muhto go Hearrá
dubme min, de mii bagaduvvot, amamet dubmejuvvot gáđohussii oktan
máilmmiin. Oskuguimmiidan, go dii nappo čoagganehpet boradit, de
vurdet guhtet guimmiideattet! Jos muhtumis leažžá nealgi, de
boradehkos ruovttus, amaset din čoagganeamit buktit duomu
alcceseattet. Buot eará áššiin mun rávven din go boađán
. Vuoiŋŋa attáldagat Dasto, oskuguoimmit, mii guoská Vuoiŋŋa
attáldagaide, de mun dáhtošin din dovdat daid. Dii diehtibehtet mo
dii máŋgga láhkái geasáhalaidet gielahis eahpeipmiliid lusa dalle go
leiddet báhkinat. Dan dihtii mun cealkkán čielgasit didjiide ahte ii
oktage guhte sárdnu Ipmila Vuoiŋŋas, sáhte dadjat: " Jesus lehkos
garuhuvvon. " Ii ge oktage sáhte dadjat: " Jesus lea Hearrá " jos ii
sártno Bassi Vuoiŋŋas. Árpmuattáldagat leat máŋgga lágánat, muhto
Vuoigŋa gal lea seammá. Bálvalusat leat máŋgga lágánat, muhto
Hearrá gal lea seammá. Fámolaš dagut leat máŋgga lágánat, muhto
Ipmil gal lea seammá, son gii duddjo buot mii lea. Son diktá
Vuoiŋŋa almmustahttit iežas juohkehažžii oktasaš ávkin
. Muhtumii Vuoigŋa addá viisodaga sáni, ja nubbái seammá Vuoigŋa
addá dieđu sáni. Muhtumii seammá Vuoigŋa addá oskku, ja nubbái fas
árpmuattáldaga buoridit buhcciid. Muhtun oažžu fámu dahkat
oavdudaguid, nubbi profehtastallanattáldaga, ja nubbi fas máhtu
earuhit iešguđetlágán vuoiŋŋaid gaskkas, muhtun oažžu attáldaga
sárdnut iešguđetlágán gielaiguin ja nubbi fas máhtu dulkot
sárdnumiid gielaiguin. Buot dáid duddjo okta ja seammá Vuoigŋa guhte
juohká attáldagaidis juohkehažžii, dáhtus mielde. Okta rumaš ja
máŋga lahtu Nugo rumaš lea okta, ja das leat máŋga lahtu, ja buot
dat lahtut dahket ovtta rupmaša, vaikko leat ge máŋga, nu lea
maiddái Kristusiin ge. Dasgo ovttain Vuoiŋŋain mii leat buohkat
gásttašuvvon vai mii livččiimet okta rumaš, leažžat dal
juvddálaččat dahje greikalaččat, šlávat dahje friddja olbmot,
ja mii buohkat leat ožžon juhkat ovtta Vuoiŋŋa. Ii han rumaš
leat dušše okta lahttu, muhto máŋga. Jos mahká juolgi dajašii:
" Danne go in leat giehta, de in gula rupmašii ", de dat liikká
gullá rupmašii. Jos beallji dajašii: " Danne go in leat čalbmi,
de in gula rupmašii ", de dat liikká gullá rupmašii. Jos oppa
rumaš livččii čalbmi, livččii go dalle gullu ? Jos buot
livččii gullu, livččii go dalle haksin ? Muhto Ipmil lea goit
bidjan juohke lahtu rupmašii, nugo dáhtui. Jos buot livččii okta
lahttu, livččii go dalle mihkkege rupmašiid ? Leat gal ollu lahtut
, muhto dušše okta rumaš. Čalbmi ii sáhte dadjat gihtii: " Mun
in dárbbaš du ", ii ge oaivi sáhte dadjat julggiide: " In mun
dárbbaš din ". Lea baicca nuppe láhkái! Aiddo dat rupmaša lahtut
mat orrot leamen heajumusat, leat dárbbašlaččat. Daidda
rumašlahtuide mat min mielas leat unnán gudni veara, daidda mii
addit dađe eanet gudni, ja daid lahtuid mainna heahpanaddat, mii
gárvvohit dađe heivvolaččabut; eará lahtut eai dárbbaš dan
. Muhto Ipmil lea bidjan oktii rupmaša ja addán eanet gudni dasa mas
gudni váilu, amaset rupmaša lahtut riidalit guhtet guimmiideasetguin
, muhto vai buot lahtut anášedje fuola guhtet guimmiineaset. Jos
okta lahttu gillá, de buot earát ge gillájit. Jos okta lahttu
gudnejahttojuvvo, de buot earát ge illudit. Dii lehpet Kristusa
rumaš, ja juohkehaš dis lea su lahttu. Ipmil lea ásahan girkosis
vuosttažin apoastaliid, nubbin profehtaid ja goalmmádin
oahpaheddjiid, de sin geain lea fápmu dahkat oavdudaguid, ja dasto
sin geain lea buoridanattáldat, attáldat veahkehit nuppiid, attáldat
jođihit ja attáldat sárdnut iešguđetlágán gielaiguin. Leat ba gal
buohkat apoastalat ? Leat ba gal buohkat profehtat dahje oahpaheaddjit
? Dahket ba gal buohkat oavdudaguid ? Lea ba gal buohkain
buoridanattáldat ? Sárdnot ba gal buohkat gielaiguin, dahje dulkojit
go buohkat gielaiguin sárdnumiid ? Eai, muhto váinnuhehket stuorimus
árpmuattáldagaid! Ja dál mun čájehan didjiide buot buoremus geainnu
: Stuorimus lea ráhkisvuohta Vaikko vel sártnošin ge olbmuid dahje
eŋgeliid gielaiguin, muhto mus ii livčče ráhkisvuohta, de
livččen dušše čuoddji biellu dahje skilaideaddji divga. Vaikko
mus vel livččii ge profehtastallanattáldat ja dovddašin buot
čiegusvuođaid ja buot dieđu, ja vaikko mus livččii buot osku nu
ahte sáhtášin váriid sirdit, muhto ii livčče ráhkisvuohta, de mun
in livčče mihkkege. Vaikko vel juogadivččen váivvážiidda buot
mii mus leažžá, ja vaikko divttášin iežan boldojuvvot, muhto mus
ii livčče ráhkisvuohta, de dat ii livčče munnje ávkin
. Ráhkisvuohta lea gierdavaš, ráhkisvuohta lea láđis, ii dat
gáđaš ii ge rábmo ii ge čevllohala. Ii dat daga maidege
dohkketmeahttumiid ii ge bivdde iežas ávkki, ii dat suhta ii ge
vurke baháid. Ii dat illut vearrivuođas, muhto baicca duohtavuođas
. Dat gillá buot, osku buot, doaivu buot, gierdá buot
. Ráhkisvuohta ii noga goassege. Muhto profehtastallanattáldagat
nohket, gielaiguin sárdnun jávohuvvá, ja diehtu nohká. Dasgo min
diehtu lea váilevaš, ja min profehtastallan lea váilevaš. Muhto go
ollisvuohta boahtá, de jávká dat mii lea váilevaš. Mánnán mun
hállen nugo mánná, mus lei máná miella ja máná jurdagat. Muhto go
šadden rávisin, de guđđen mánálašvuođa. Dál mii oaidnit dego
njoađve speadjalis, dego árvádusa, muhto dalle oaidnit oktii
čalmmiid. Dál lea áddejupmi váilevaš, muhto dalle dat lea
ollislaš, nugo Ipmil dovdá mu ollásit. De dat bissot, dát golmmas
: Osku, doaivu ja ráhkisvuohta. Muhto buot stuorimus dain lea
ráhkisvuohta. Profehtalaš sárdnun ja gielaiguin sárdnun Bivdet
ráhkisvuođa, muhto váinnuhehket maiddái vuoiŋŋalaš attáldagaid,
eanemusat profehtastallama. Dat guhte sárdnu gielaiguin, ii sártno
olbmuide, muhto Ipmilii, dasgo ii oktage ádde su go son Vuoiŋŋas
sárdnu čiegusvuođaid. Muhto dat guhte profehtastallá, sárdnu
olbmuide, son nanusmahttá, rávve ja jeđđe. Dat guhte sárdnu
gielaiguin, nanusmahttá iežas, muhto dat guhte profehtastallá,
nanusmahttá searvegotti. Mun sávan ahte dii buohkat sártnošeiddet
gielaiguin, muhto vel eanet sávašin ahte dii profehtastalašeiddet
. Dasgo dat guhte profehtastallá, lea stuorit go dat guhte sárdnu
gielaiguin, jos juo ii dulkojuvvoše dat maid son sárdnu, vai
searvegoddi nanusmahttojuvvošii. Oskuguoimmit, mii ávkkiid
livččii didjiide jos mun boađášin din lusa ja sártnošin
gielaiguin, in ge attáše didjiide almmustusa, dieđu, profetija
dahje oahpaheami ? Seammá láhkái lea jápma čuojanasaiguin, nugo
njurggonasain ja hárppain. Jos nuohtain ii livčče erohus, mo dalle
šáhtášii gullat dan mii čuojahuvvo ? Ja jos soahtedorvves boahtá
eahpečielga jietna, gii dalle ráhkkanišgoađášii soahtái ? Nu lea
dinguin ge: Jos ehpet hála čielga giela, mo dalle sáhttá áddet dan
mii daddjojuvvo ? Dalle han sárdnubehtet aivve duššás! Máilmmis
leat máŋggašlái gielat, ja buot dat leat áddehahttit. Muhto jos
mun in máhte giela, de lean amas sutnje gii hállá dan, ja son gii
hállá, lea amas munnje. Nu lea dinguin ge: Go váinnuhehpet
vuoiŋŋalaš attáldagaid, de oččodehket dakkár attáldagaid mat
sáhttet nanusmahttit searvegotti! Dan dihtii rohkadallos son gii
hállá gielaiguin, ahte máhtášii dulkot dan maid ieš dadjá. Dasgo
jos mun rohkadaladettiinan sártnun gielaiguin, de mu vuoigŋa
rohkadallá, muhto jierbmái ii leat mihkkege ávkkiid. Maid dát
mearkkaša ? Mun hálidan rohkadallat vuoiŋŋainan, muhto maiddái
jirpmiinan; mun dáhtun lávlut ávvulávlagiid vuoiŋŋainan, muhto
maiddái jirpmiinan. Jos don rámidat Ipmila dušše vuoiŋŋastat, mo
de sáhttá vieris dadjat " Amen " du giittusrohkosii jos ii ádde dan
maid don dajat ? du giittusrohkos veadjá gal leat buorre, muhto dat
ii leat nubbái ávkin. Mun giittán Ipmila go sártnun gielaiguin eanet
go oktage dis. Muhto vai sáhtášin earáid ge oahpahit de
hálidivččen baicca searvegottis dadjat vihtta jierpmálaš sáni go
duháhiid sániid gielaiguin. Oskuguoimmit, allet leage nugo mánát
jierpmi dáfus. Bahávuođa dáfus lehket dego mánát, muhto jierpmi
dáfus nugo rávis olbmot. Láhkii lea čállojuvvon: Amas gielaiguin ja
amas baksamiiguin, áiggun sárdnut dán álbmogii, muhto sii dattege
eai guldal mu, cealká Hearrá. Dan dihtii lea gielaiguin sárdnun
mearka sidjiide geat eai oskko, ii ge oskkolaččaide. Muhto
profehtalaš sárdnun lea mearka oskkolaččaide, ii ge
eahpeoskkolaččaide. Jos dál olles searvegoddi čoahkkanivččii ja
buohkat sárdnugoađášedje gielaiguin, ja de boađášedje sisa muhtun
vierrásat dahje eahpeoskkolaččat, eai go sii dalle dajaše ahte dii
lehpet mielahuvvan ? Muhto jos buohkat livčče profehtastallamin, ja
de boađášii sisa muhtun eahpeoskkolaš dahje vieris, de buot maid
son gulašii, čájehivččii sutnje su suttu, ja son dovddašii ahte
buohkat cuiggodit su; su siskkimuš jurdagat boađášedje albmosii
. Son luoitádivččii muođuidis ala, gudnejahttášii Ipmila ja
dovddastivččii: " Ipmil lea duođaid din gaskkas! " Rávvagat
searvegotti ipmilbálvalusa birra Oskuguoimmit, maid nappo dát
mearkkaša ? Go dii čoagganehpet, de juohkehaččas lea juoga maid
addit: sálbma, oahppu, almmustus, gielaiguin sárdnun ja dulkon
. Diktet buot šaddat nanusmahttojupmin. Jos sárdnot gielaiguin, de
sárdnoset dušše guovttis dahje eanemusat golmmas, nubbi nuppi
maŋis ja okta galgá dulkot. Jos ii oktage máhte dulkot, de orros
jávohaga son gii sárdnu gielaiguin go searvegoddi lea čoahkis
. Sárdnos son alccesis ja Ipmilii! Profehtain ge sárdnoset guovttis
dahje golmmas, ja earát galget árvvoštallat dan maid sii celket
. Muhto jos muhtun eará gii lea čohkkámin das oažžu almmustusa, de
nubbi galgá jávohuvvat. Dasgo dii buohkat beassabehtet
profehtastallat, muhto okta ain hávil, vai buohkat oahpašedje ja
árvvosmahttojuvvošedje. Profehtain lea fápmu vuoiŋŋaid badjel mat
sárdnot sin siste, dasgo Ipmil ii leat moivvi Ipmil, muhto ráfi
Ipmil. Nugo lea dábálaš buot bassi olbmuid searvegottiin, de
nissonat galget orrut jávohaga searvegoddečoagganemiin. Sis ii leat
lohpi sárdnut, muhto galget orrut vuolibužžan, nugo láhka ge
cealká. Jos sii dáhttot oahppat maidege, de jerroset boatnjáineaset
ruovttus. Dasgo ii heive ahte nisu sárdnu searvegottis. Lea go ba
Ipmila sátni vuolgán dis, dahje lea go dat ollen dušše din lusa ?
Jos oktage aneš iežas profehtan dahje ahte son lea ožžon attáldaga
Vuoiŋŋas, de dihtos ahte dat maid mun čálán, lea Hearrá báhkkon
. Jos guhtege dán ii dohkket, su ii Ipmil ge dohkket. Oskuguimmiidan
, váinnuhehket profehtastallan attáldaga, allet ge gieldde geange
sárdnumis gielaiguin. Muhto dáhpáhuvvos buot heivvolaččat ja albma
láhkái! Kristusa bajásčuožžileapmi Oskuguoimmit, mun muittuhan
didjiide dan evangeliuma man mun sárdnidin didjiide, dan man dii
vuostáiválddiidet ja mas dii bissubehtet nanusin. Dat buktá didjiide
bestojumi jos doallabehtet gitta das man mun sárdnidin, muđuid dii
lehpet oskugoahtán duššás. Dasgo buot ovddimustá mun adden didjiide
dan maid ieš vuostáiválden: ahte Kristus jámii min suttuid dihtii
čállagiid mielde, son hávdáduvvui, son bajásčuožžilii goalmmát
beaivvi čállagiid mielde, ja son almmustuvai Kefasii ja dasto dan
guoktenuppelohkásii. Das maŋŋil son almmustuvai oktanaga badjel
vihttačuođi oskuguoibmái. Eatnašat sis leat ain eallimin, muhto
muhtumat leat nohkkan jápmimii. Das maŋŋil almmustuvai Jáhkobii ja
dasto buot apoastaliidda. Maŋimustá almmustuvai munnje ge, gii lean
dego ovdal áiggi riegádan mánná. Mun han lean heajumus apoastaliid
searvvis, in ge oppa ánssáš ge gohčoduvvot apoastalin, dasgo mun
lean doarrádallan Ipmila girku. Muhto Ipmila árpmus lean dat gii lean
, ii ge su árbmu munnje leat leamaš duššás. Mun lean rahčan eanet
go oktage sis, vaikko in gal mun, muhto Ipmila árbmu mii lea leamaš
mu mielde. Ná mii nappo sárdnidit, mun dego earát ge, ja dasa dii
oskubehtet. Jábmiid bajásčuožžileapmi Muhto jos dál sárdniduvvo
ahte Kristus lea bajásčuožžilan jábmiid luhtte, mo dalle sáhttet
muhtumat dis cealkit ahte ii leat mihkkege bajásčuožžilemiid
jábmiid luhtte ? Jos ii leat bajásčuožžileapmi jábmiid luhtte, de
ii leat Kristus ge bajásčuožžilan. Muhto jos Kristus ii leat
bajásčuožžilan, de min sárdni lea duššás, ja maiddái din osku
lea duššás. Dalle lea čielggas ahte mii leat duođaštan vearrut
Ipmila birra go mii leat duođaštan Ipmila birra ahte son lea
bajásčuoččáldahttán Kristusa, maid son nappo ii leat dahkan, jos
juo jábmit eai bajásčuožžil. Dasgo jos jábmit eai bajásčuožžil
, de ii Kristus ge leat bajásčuožžilan. Muhto jos Kristus ii leat
bajásčuožžilan, dalle din osku lea dušši, ja dii lehpet ain
suttuineattet. Dalle leat láhppon sii ge geat Kristusii oskkodettiin
leat nohkkan jápmimii. Jos mii leat bidjan doivomet Kristusii dušše
dán eallimis, de mii leat buot vártnuhepmosat olbmuid gaskkas. Muhto
dál Kristus lea bajásčuožžilan jábmiid luhtte, vuosttaš šaddun
sin gaskkas geat leat jápmán. Danne go jápmin bođii olbmo bokte,
lea jábmiid bajásčuožžileapmi ge boahtán olbmo bokte. Dasgo nugo
buohkat jápmet Áttáma bokte, de buohkat dahkkojit eallin Kristusa
bokte. Muhto juohkehaš vuorus mielde: Kristus lea álgošaddu,
dasto čuvvot sii geat gullet Kristusii, go son boahtá. Das maŋŋil
boahtá loahppa, go son addá riikka Ipmil Áhččái maŋŋil go lea
duššadan buot hearrávuođa, válddi ja fámu. Dasgo Kristus galgá
ráđđet gonagassan dassážii go Ipmil lea bidjan buot vašálaččaid
su julggiid vuložin. Maŋimuš vašálaš gii duššaduvvo, lea
jápmin, dasgo Ipmil lea bidjan buot su julggiid vuložin. Go daddjo
ahte buot lea biddjon su julggiid vuložin, de lea čielggas ahte
Ipmil ieš ii lohkko dása, son guhte lea bidjan buot su vuollái
. Muhto go buot lea biddjon su vuollái, de Bárdni ieš ge bidjá
iežas Ipmila vuollái gii bijai buot su vuollái, vai Ipmil ráđđe
buot dievaslaččat. Manne muhtumat gásttašahttet iežaset jábmiid
bealis ? Jos jábmit eai oppanassiige bajásčuožžil, manne sii dasto
gásttašahttet iežaset sin bealis ? Ja manne mii gis diktit iežamet
áitojuvvot juohke diimmu ? Duođaid, oskuguoimmit, jos dii
leažžabehtet mu rápmi Kristus Jesusis, Hearrásteamet: Jápmin lea
mu čalmmiid ovddas juohke beaivvi. Jos mun dušše olmmošlaš
doaivagiin livččen dorron spiriiguin Efesosas, mii ávkkiid das
livččii munnje ? Jos jábmit eai bajásčuožžil, de gul "
boradehkot ja juhkot, dasgo ihttin mii jápmit ". Allet fillehala! "
Heajos searvi bilida buriid dábiid ". Gohccájehket, allet ge suddut
! Din searvvis leat muhtumat geat eai dovdda Ipmila. Lea heahpadin
didjiide ahte mun ferten dadjat dan. Bajásčuožžilan rumaš Muhto
muhtun dáidá jearrat: " Mo jábmit bajásčuožžilit; makkár rumaš
sis dalle lea ? "  Don jalla! Dat maid don gilvvát, ii eallá muđuid
go dat vuos jápmá. Ja dat maid don gilvvát, dat han ii leat dat
šaddu mii ihtá, muhto bođu gordnečalbmi, jogo nisogordnečalbmi
dahje eará siepmanšládja. Muhto Ipmil addá dasa dan hámi maid dáhttu
, ja juohke siepman oažžu sierra hámi. Ii buot heakkalaččain ge
leat seammálágán hápmi, muhto olbmuin, šibihiin, lottiin ja guliin
lea buohkain iežaset hápmi. Leat maiddái almmálaš sivdnádusat ja
eatnanlaš sivdnádusat, muhto almmálaš sivdnádusain lea áibbas
earálágán čáppisvuohta go eatnanlaš sivdnádusain. Beaivvážis,
mánus ja násttiin lea sierralágán čáppisvuohta. Ja nuppi nástti
čáppisvuohta lea eará lágán go nuppi. Nu lea maiddái jábmiid
bajásčuožžilemiin. Dat mii gilvojuvvo, lea nohkavaš, muhto dat
mii bajásčuožžila, lea nohkameahttun. Dat mii gilvojuvvo
gudnehisvuođas, bajásčuožžila hearvásvuođas. Lunddolaš rumaš
gilvojuvvo, vuoiŋŋalaš rumaš bajásčuožžila. Jos lea
lunddolaš rumaš, de lea maiddái vuoiŋŋalaš rumaš ge. Dasgo nu
lea čállojuvvon: Vuosttaš olmmoš, Áttán, šattai ealli siellun
. Maŋit Áttán šattai vuoigŋan mii addá eallima. Vuosttažin ii
nappo boađe vuoiŋŋalaš, muhto dat mii lea lunddolaš. Easkka das
maŋŋil boahtá dat mii lea vuoiŋŋalaš. Vuosttaš olmmoš bođii
eatnamis ja ráhkaduvvui eatnamis, nubbi olmmoš boahtá almmis. Nugo
duot eatnanlaš olmmoš lei, dakkárat leat buot eatnanlaš olbmot
. Ja nugo duot almmálaš olmmoš lea, nu šaddet buot almmálaš
olbmot. Nugo mii leat eatnanlaš olbmo láhkásaččat, nu mii šaddat
almmálaš olbmo láhkásažžan ge. Ja dan mun cealkkán, oskuguoimmit
: Oažži ja varra ii sáhte árbet Ipmila riikka, ii ge
nohkavašvuohta ge sáhte árbet nohkameahttunvuođa. Gehččet, mun
muitalan didjiide čiegusvuođa: Eat mii buohkat oađđá jápmimii,
muhto mii buohkat nuppástuvvat, fáhkkestaga, čalbmeravkalan-bottus
, go maŋimuš básona jietna čuodjá. Dasgo báson čuodjá, jábmit
bajásčuožžilit nohkameahttunvuođas, ja mii nuppástuvvat. Dasgo
dat mii lea nohkavaš, ferte gárvvohuvvot nohkameahttunvuođain, ja
dat mii lea jámolaš, ferte gárvvohuvvot jápmemeahttunvuođain. Ja
go dat mii lea nohkavaš, lea gárvvohuvvon nohkameahttunvuođain, ja
dat mii lea jámolaš, lea gárvvohuvvon jápmemeahttunvuođain, dalle
ollašuvvá dat sátni mii lea čállojuvvon: Jápmin lea njielastuvvon
ja vuitojuvvon. Jápmin, gos lea du seahčagas ? Jápmin, gos lea du
vuoitu ? Jápmima seahčagas lea suddu, ja suttu fápmu lea láhka
. Muhto giitu lehkos Ipmilii, gii addá midjiide vuoittu Hearrámet
Jesus Kristusa bokte! Dan dihtii, ráhkis oskuguimmiidan, bissot
nanusin ja lihkatmeahttumin, ja dahket álo Hearrá barggu
áŋgirvuođain. Dihtet ahte Hearrá ii divtte din barggu mannat
duššás. Ruhtačoaggin Jerusalema searvegoddái Dasto, mii guoská
dan ruhtaveahkái mii čoggojuvvo searvegoddái, de dahket nugo mun
lean gohččon Galatia searvegottiid. Vahku vuosttaš beaivvi galgá
juohkehaš čohkket ja bidjat ruđa sierra váris mielde, amas
ruhtačoaggin álgit easkka dalle go mun boađán. Go mun boađán din
lusa, de attán rápmičállosa sidjiide geaidda dii luohttibehtet, ja
vuolggahan sin Jerusalemii attáldagain. Jos orru dárbbašlaš ahte
mun ge vuolggán, de mii mannat ovttas. Bávlosa mátkeáigumušat Mun
boađán din lusa go lean fitnan Makedonias, dasgo mun áiggun dušše
mátkkoštit Makedonia čađa. Muhto din luhtte gal bisánan muhtun
áiggi, vaikko olles dálvvi ge. Dasto dii sáhttibehtet ráhkkanahttit
mu mátkái, gosa dal vulggežan. Dán vuoro in áiggo dušše finadit
din luhtte go manan meattá, muhto doaivvun beassat bisánit muhtun
áigái, jos Hearrá dáhttu. Efesosas mun orun hellodagaid rádjái,
dasgo doppe leat rabas uvssat ja ollu bargu munnje, muhto leat
maiddái ollu vuostálastit. Jos Timoteus boahtá, de atnet fuola ahte
son lea oadjebas din luhtte. Dasgo son doaimmaha Hearrá barggu nugo
mun ieš ge. Dan dihtii ii galgga oktage badjelgeahččat su
. Veahkehehket su joatkit mátkkis ráfis, vai son beassá máhccat mu
lusa. Mun ja oskuvieljat leat vuordimin su. Min vielja Apollosa mun
lean ávžžuhan sakka vuolgit din lusa eará oskuvieljaiguin, muhto ii
son dáhto vuolgit dál; son boahtá go oažžu dili. Loahppasánit ja
dearvvuođat Gohcet, bissot nanusin oskkus, lehket jálut ja gievrrat
! Dahket buot ráhkisvuođas. Oskuguoimmit, mun rávven din: Dii
diehtibehtet ahte Stefanasa bearaš lei vuosttaš šaddu sin gaskkas
geat dahke jorgalusa Akaias, ja ahte sii leat bálvališgoahtán bassi
olbmuid viššalit. Galgabehtet dii ge leat vuolibuččat dakkár
olbmuide ja juohkehažžii gii bargá ja rahčá singuin. Mun lean ilus
go Stefanas ja Fortanatus ja Akaikos leat boahtán. Sii leat geahpedan
ohcalumi din maŋŋái ja arvvosmahttán mu ja din. Atnet dakkáriid
árvvus. Asia eanangotti searvegottit celket didjiide dearvvuođaid
. Akvila ja Priska ja searvegoddi mii čoaggana sudno vissui, celket
didjiide váimmolaš dearvvuođaid Hearrá nammii. Buot oskuguoimmit
celket dearvvuođaid. Dearvvahallet guhtet guimmiideattet bassi
cummáin! Mun, Bávlos, čálán dáid dearvvuođaid gieđainan. Jos
guhtege ii ráhkis Hearrá, de lehkos garuhuvvon! Marana ta! Hearrá
Jesusa árbmu lehkos dinguin! Mu ráhkisvuohta lea dinguin buohkaiguin
geat lehpet Kristus Jesusis. Dearvvuođat Bávlosis, gii Ipmila dáhtu
mielde lea Jesus Kristusa apoastal, ja min oskuvieljas Timoteusis
Ipmila searvegoddái Korintas ja buot bassi olbmuide miehtá Akaia
. Árbmu lehkos dinguin ja ráfi Ipmilis, Áhčisteamet, ja Hearrá
Jesus Kristusis! Giitu Ipmilii jeđđehusa ja gáddjojumi ovddas
Máidnojuvvon lehkos Ipmil ja Hearrámet Jesus Kristusa Áhčči,
árkkálmastinvuođa Áhčči ja buot jeđđehusa Ipmil! Son jeđđe min
buot min áŧestusain dainna jeđđehusain man mii ieža leat ožžon
Ipmilis vai mii gis sáhtášeimmet jeđđet sin geat leat buot lágán
áŧestusain. Dasgo nugo mii leat valljogasat ožžon oasi Kristusa
gillámušain, nu mii maiddái oažžut valljugasat dan jeđđehusa man
Kristus addá. Jos mii áŧestuvvat, de dat šaddá didjiide
jeđđehussan ja bestojupmin. Jos mii jeđđejuvvot, de dalle
maiddái dii ge jeđđejuvvobehtet ja nanusmuvvabehtet gierdat daid
seammá gillámušaid maid mii ge fertet gillát. Mii luohttit nannosit
didjiide, dasgo mii diehtit ahte nugo dis lea oassi gillámušas, nu
dis lea maiddái oassi jeđđehusas. Oskuguoimmit, mii dáhtošeimmet
din diehtit makkár áŧestusaid mii muosáheimmet Asia eanangottis. Dat
ledje nu badjelmearálaš lossadat ahte mii velá eahpidišgođiimet
gájošeimmet go heaggamet ge. Mii navddiimet iežamet juo dubmejuvvon
jápmimii, amamet šat luohttit alcceseamet, muhto Ipmilii, guhte
bajásčuoččáldahttá jábmiid. Ja son gájui min stuora heakkaheađis
, ja son dahká dan fas. Sutnje mii dorvvastit ahte son ain beastá min
. Maiddái dii ge galgabehtet veahkehit min rohkosiiddádetguin, vai
eatnagat giitalivčče Ipmila dan árpmu ovddas man mii leat ožžon go
eatnagat leat rohkadallan min ovddas. Bávlosa mátki maŋiduvvo Dát
lea min rápmi: Min oamedovdu duođašta ahte mii leat eallán dáppe
málmmis, ja earenoamážit din gaskkas, bassivuođas ja
duođalašvuođas mii boahtá Ipmilis. Ii aivve olmmošlaš viisodat
leat láiden min, muhto Ipmila árbmu. Das maid mii čállit didjiide
ii leat eará oaivil go dat maid dii ieža sáhttibehtet lohkat ja áddet
. Ja mun doaivvun ahte dii áddebehtet ollásit dan maid gal lehpet juo
ádden muhtun muddui, ahte mii leat din rápmi ja dii lehpet min rápmi
Hearrá Jesusa beaivvi. Dáinna luohttámušain mun dáhtton vuolgit vuos
din lusa vai dii oččošeiddet ođđa duođaštusa Ipmila árpmus
. Mun dáhtton galledit din sihke Makedoniai mátkkoštettiin ja doppe
máhcadettiin vai dii livččiidet dasto sáhttán ráhkkanahttit mu Judea
mátkái. Go dáhtton dán, guovttádasten go mun dalle ? Vai leat go mu
áigumušat dušše iežan dáhtu mielde, nu ahte mieđihan go duođaid
dáhtun biehttalit ? Ipmil sáhttá duođaštit ahte mii eat mieđit
dalle go dáhttut biehttalit. Dasgo Ipmila Bárdni, Jesus Kristus,
gean mii leat sárdnidan didjiide, mun, Silvanus ja Timoteus, son ii
seagut mieđiheami ja biehttaleami, muhto sus lea álo mieđiheapmi
. Dasgo buot Ipmila lohpádusat, man eatnagat dat ležžet, leat
nannejuvvon su siste. Danne mii maiddái cealkit Ipmilii gudnin su
bokte: Amen. Ipmil ieš bisuha min ja din nanusin Kristusis ja
vuoiddada min. Son lea maiddái merken min seaillainis ja addán
midjiide Vuoiŋŋas nanustussan min váimmuide. Mun gohčun Ipmila
duođašteaddjin ja bijan heaggan nannejupmin dasa ahte seastin dihtii
din lean maŋidan mátkán Korintii. Ii leat nu ahte mii dáhtošeimmet
mearridit din oskku, muhto mii leat bargoguoimmit guđet bargat
didjiide illun. Dii han bissubehtet oskkus. Mun lean mearridan ahte
in vuolgge oktii vel din lusa go dat dagaha didjiide morraša. Dasgo
jos mun dagahan didjiide morraša, gii dalle illudahtášii mu earet
go dat geasa mun lean dagahan morraša ? Ja aiddo dan dihtii mun
čállen nugo čállen, vai sii geat galge illudahttit mu, eai
buvttáše munnje morraša go mun boađán. Ja mun luohtán didjiide
buohkaide ja dieđán ahte mu illu lea maiddái din. Mun čállen
didjiide stuora morrašis ja váibmobákčasis ja ollu gatnjaliiguin
. In mun čállán buktit didjiide morraša, muhto vai dii áddešeiddet
man čiekŋalit mun ráhkistan din. Soabadeapmi ja ándagassii addin
Jos muhtun lea buktán morraša nubbái, de son ii leat bávččagahttán
dušše mu, muhto din buohkaid, goitge muhtun muddui aman dadjat
menddo ollu. Muhto dákkár olbmui lea doarvái dat ráŋggáštus man
eatnasat dis leat juo addán sutnje. Dál galgabehtet baicca addit
sutnje ándagassii ja jeđđet su amas áibbas vuodjut morrašii. Danne
mun rávven din ain čájehit sutnje stuora ráhkisvuođa. Aiddo dan
dihtii mun čállen ge didjiide vai oččošin diehtit lehpet go
gulolaččat juohke láhkái. Sutnje geasa dii addibehtet ándagassii,
attán mun ge ándagassii. Ja go lean addán ándagassii, jos mus oppa
leažžá ge mihkkege mas addit ándagassii, de lean addán ándagassii
din dihtii Kristusa muođuid ovddas amas Sáhtán beassat beahttit min
. Dasgo mii diehtit makkár juonat sus leat. Sárdnideami vuoitu Go mun
bohten Troasii sárdnidit Kristusa evangeliuma, de Hearrá rabai munnje
uvssa. Mun in dattege ráfáiduvvan, dasgo mun in gávdnan oskuvielljan
Titusa doppe. Danne dahken sidjiide dearvvuođaid ja jotken
Makedoniai. Muhto giitu lehkos Ipmilii, guhte álo addá midjiide oasi
Kristusa vuoittus ja diktá min viiddidit juohke báikái dieđu su birra
dego njálgga hája. Mii leat Kristusa njálgga hádja mii badjána Ipmila
ovdii; dan hája dovdet sihke sii geat bestojuvvojit, ja sii geat
láhppojit; sidjiide geat láhppojit, mii leat jápminhádja mii doalvu
jápmimii, muhto sidjiide geat bestojuvvojit, mii leat eallinhádja
mii doalvu eallimii. Gii lea dása dohkálaš ? Dasgo mii eat leat nugo
eatnagat geat verrošit Ipmila sániin, muhto danne go Ipmil lea
vuolggahan min, mii sárdnidit dan duođalaš mielain Kristusa
bálvaleaddjin. Ođđa lihtu bálvalus Rábmogoahtit go mii fas iežamet
? Dahje dárbbašit go mii gal máidnungirjji didjiide dahje dis, nugo
muhtumat ? Eat dárbbaš, dii lehpet ieža min máidnungirji,
čállojuvvon min váimmuide, ja buot olbmot sáhttet dovdat ja lohkat
dan. Lea čielggas ahte dii lehpet Kristusa girji man mii leat
čállán. Dat ii leat čállojuvvon bleahkain, muhto ealli Ipmila
Vuoiŋŋain, ii geađgetávvaliidda, muhto olbmuid váimmuide. Dákkár
dorvu Ipmilii mis lea Kristusis. Ii leat nu ahte mis livččii fápmu
jurddašit maidege dego boađášii alddámet. Min fápmu boahtá Ipmilis
guhte attii midjiide návccaid bálvalit ođđa lihtu, mii ii leat
vuođđuduvvon bustávaide, muhto Vuigŋii. Dasgo bustávva goddá,
muhto Vuoigŋa dahká eallin. Juo jápmima bálvalusas mii huksii
geađgái čullojuvvon bustávaide, lei dakkár hearvásvuohta ahte
israellaččat eai duddon geahččat Movssesa muođuide; dat báite nu
garrasit, vaikko dat hearvásvuohta lei nohkavaš. Man ollu eanet
hearvásvuohta lea ge Vuoiŋŋa bálvalusas! Jos duođaid dubmehusa
bálvalusas lei nu ollu hearvásvuohta, man ollu eanet hearvásvuohta de
fertešii leat vanhurskkisvuođa bálvalusas ? Duođaid, dat mas oktii
lei hearvásvuohta, lea dál manahan hearvásvuođas danne go dál lea
boahtán hearvásvuohta mii lea mihá stuorit. Dasgo jos das mii jávkkai
, lei hearvásvuohta, man ollu eanet hearvásvuohta de lea ge das mii
bistá. Go mis nappo lea dakkár doaivu, de mii leat roahkkadat. Mii
eat daga nugo Movsses gii bijai liinni muođuid ovdii amaset
israellaččat oaidnit mo dat mii lei jávkamin, nogai. Muhto sin
miella buoššuduvvui. Dát liidni lea báhcán sadjásis gitta otná
beaivvi rádjái go sii lohket boares lihtu girjjiid, dasgo dušše
Kristus váldá dan eret. Duođaid, vel otná beaivvi ge lea liidni sin
váimmuid alde álo go Movssesa láhka lohkkojuvvo. Muhto go sii
jorgalit Hearrá guvlui, de liidni váldojuvvo eret. Hearrá lea
Vuoigŋa, ja doppe gos Hearrá Vuoigŋa lea, doppe lea friddjavuohta
. Ja mii buohkat geat geahččat govččakeahtes muođuiguin Hearrá
hearvásvuođa dego speadjalis, nuppástuvvat seammá hearvásvuođa
govvan, hearvásvuođas hearvásvuhtii. Dát boahtá Hearrás gii lea
Vuoigŋa. Dávvir láirálihtis Dan dihtii go Ipmil árpmustis lea bidjan
min dan bálvalussii, de mii eat arvvahuva. Mii hilgut buot suollemas
ja heahpatlaš daguid. Eat geavat gávvilvuođa eat ge nuppástuhte
Ipmila sáni ge, muhto baicca almmuhit rahpasit duohtavuođa, ja
Ipmila muođuid ovddas mii fállat iežamet rávvedettiin juohkehačča
oamedovddu. Jos min evangelium oppa leažžá ge čihkosis, de dat
lea čihkosis sidjiide geat láhppojit. Dasgo dálá máilmmi ipmil lea
čalmmehuhttán eahpeoskkolaččaid miela amaset oaidnit čuovgasa mii
báitá Kristusa hearvásvuođa evangeliumis, Kristusa, guhte lea
Ipmila govva. Eat mii sárdnit iežamet, muhto Jesus Kristusa Hearrán
ja min gis din bálvaleaddjin Jesusa dihtii. Dasgo Ipmil guhte celkkii
: " Báitos čuovga seavdnjadasas ", son lea diktán čuovgasa báitit
maiddái min váimmuide, vai diehtu Ipmila hearvásvuođa birra
báittášii Jesus Kristusa muođuin. Muhto dát dávvir mis lea
láirálihtis, vai šaddá čielggasin ahte dákkár stuora fápmu boahtá
Ipmilis, ii ge mis alddámet. Mii áŧestuvvat juohke láhkái, muhto
eat heardduhuva; mii leat ráđeheamit, muhto eat doaivvoheamit; mii
leat doarrádallojuvvon, muhto eat guđđojuvvon; mii leat
časkojuvvon eatnamii, muhto eat duššaduvvon. Mii guoddit álo
Jesusa jápmima iežamet rupmašis, vai Jesusa eallin ge
almmustuvašii min rupmašis. Dasgo velá dan botta ge go mii leat ain
eallimin, mii addojuvvot álelassii jápmimii Jesusa dihtii vai Jesusa
eallin ge almmustuvašii min nohkavaš rupmašis. Min siste bargá
nappo jápmin, muhto din siste eallin. Mis lea seammá oskku Vuoigŋa
, nugo lea čállojuvvon: Mun oskon, danne sárdnon. Mii ge oskut,
ja danne mii sárdnut. Mii han diehtit ahte son guhte
bajásčuoččáldahtii Hearrá Jesusa, bajásčuoččáldahttá min ge
suinna ja divvu min dinguin iežas ovdii. Buot dát dáhpáhuvvá din
dihtii vai árbmu álo viidánivččii ja giitalus lassánivččii valjit
Ipmilii gudnin. Hearvásvuođa doaivva Danne mii eat arvvahuva
. Vaikko velá min olgguldas olmmoš billistuvvo ge, de min siskkildas
olmmoš ođasmahttojuvvo almmatge beaivvis beaivái. Dat áŧestusat
maid mii dál fertet guoddit, leat geahppasat, ja buktet midjiide
agálaš hearvásvuođa valljugas riggodaga. Ii mis leat čalmmiid
ovddas dat mii lea oinnolaš, muhto dat mii lea oaidnemeahttun
. Dasgo dat mii lea oinnolaš, bistá áiggis, muhto dat mii lea
oaidnemeahttun, bistá agálaččat. Mii han diehtit ahte jos min
eatnanlaš viessu, min goahti, gaikkoduvvo ge, de mis lea almmis
viessu mii boahtá Ipmilis, agálaš viessu, mii ii leat ráhkaduvvon
gieđaiguin. Dáppe ealedettiineamet mii šuohkkit ja áibbašit
gárvvohuvvot almmálaš viesuineamet. Dasgo go mii leat gárvvohuvvon
dainna, de eat leat šat álás. Nu guhká go mii ássat dan goađis,
mii šuohkkit váivvisteamet. Eat mii dáhto nuolahuvvot, muhto baicca
gárvvohuvvot vai eallin njielašii dan mii lea jámolaš. Aiddo dán
várás Ipmil lea gárvvistan min ja nanustussan son lea addán midjiide
Vuoiŋŋa. Dan dihtii mii leat álo dorvvolaččat, vaikko diehtit ge
ahte mii eat leat Hearrá luhtte nu guhká go min ruoktu lea rumaš
. Dasgo mii vádjolit oskkus, oainnekeahttá. Mii leat goit
dorvvolaččat, vaikko milloseabbot guođášeimmet rupmaša ja
dáhtošeimmet leat ruovttus Hearrá luhtte. Danne mii viggat leat
sutnje dohkálaččat, leažžat dal ruovttus dahje eret. Dasgo mii
buohkat galgat boahtit Kristusa duopmostuolu ovdii, gos juohkehaš
oažžu dan mielde maid lea dahkan dán eallimis, lehkoset dal buorit
dahje bahát. Soabahusa bálvalus Danne go mii nappo dovdat Hearrá balu
, mii geahččalit hálahit olbmuid. Ipmil gal dovdá min dakkárin go
mii duođaid leat, ja mun doaivvun ahte dii ge váimmusteattet
dovdabehtet min nu. Mii eat rámit iežamet fas didjiide, muhto mii
dáhttut addit didjiide vejolašvuođa rábmot iežadet min dihtii vai
dii sáhtášeiddet vástidit sidjiide geat rábmojit olbmo olgguldas hámi
, eai ge dan mii lea olbmo váimmus. Jos mii leažžat mielaid haga,
de dat lea Ipmila dihtii. Jos mii leažžat olles mielain, de dat
lea din dihtii. Dasgo Kristusa ráhkisvuohta geatnegahttá min. Mii
han diehtit ahte jos okta lea jápmán buohkaid ovddas, de sii buohkat
leat jápmán. Ja son jámii buohkaid ovddas amaset sii geat leat
eallimin šat eallit alcceseaset, muhto sutnje guhte jámii ja
bajásčuoččáldahttojuvvui sin ovddas. De mii eat šat árvvoštala
geange olmmošlaččat. Ja jos mii vel livččiimet ge dovdan
Kristusa nu, de eat šat daga dan. Dalle juohkehaš guhte lea
Kristusis, lea ođđa sivdnádus. Boares dilli lea vássán, ođđa
dilli lea boahtán. Muhto buot dát boahtá Ipmilis guhte soabahii min
iežainis Kristusis ja oskkildii midjiide soabahusa bálvalusa
. Kristusis Ipmil soabahii máilmmi iežainis, ii ge son logahallan
sidjiide sin rihkkumiid; midjiide son oskkildii sága dan soabahusa
birra. Mii leat dalle Kristusa áirasat, nu ahte lea dego Ipmil ieš
rávvešii din min bokte. Mii átnut Kristusa beales: Soabadehket
Ipmiliin! Ipmil lea min dihtii dahkan suddun su guhte ii dovdan suttu
, vai mii su siste oččošeimmet Ipmila vanhurskkisvuođa. Ipmila
bargoguoibmin mii rávvet dál din ge amadet duššás váldit vuostái
Ipmila árpmu. Dasgo son cealká: Mun gullen du rohkosa rivttes áigái
ja veahkehin du bestojumi beaivvi. Gehččet, dál lea rivttes áigi,
dál lea bestojumi beaivi! Gierdavašvuohta bálvalusas Eat mii
áiggoše vearránahttit olbmuid mange láhkái amas min bálvalus
láitojuvvot. Muhto juohke láhkái mii čájehit iežamet Ipmila
bálvaleaddjin: Mii gierdat áŧestusaid, heađi ja balu, cábmojumi,
giddagasa ja vuostálastima, garra barggu, idjagohcima ja nealggi;
mii leat buhttásat, mis lea diehtu, gierdavašvuohta ja
ustitlašvuohta, mis lea Bassi Vuoigŋa, duođalaš ráhkisvuohta,
duohtavuođa sátni ja Ipmila fápmu; min vearjun leat
vanhurskkisvuođa miehki ja galba, gudnis ja eahpegudnis, go mis
beaggá sihke buorri ja bahá; mii navdojuvvot fillejeaddjin, muhto
mii sárdnut duođa; mii leat dovdameahttumat, muhto buohkat dovdet
min; mii leat lahka jámi, muhto mii goit eallit; mii leat
illástuvvon, muhto eat leat goit goddojuvvon; mii moraštit, muhto
leat álo ilus; mii leat geafit, muhto riggudahttit olusiid; mis ii
leat mihkkege, muhto mis lea almmatge buot. Korintalaččat, mii
leat sárdnon njulgestaga didjiide ja leat rabastan váimmuideamet. Mii
eat leat dahppan váimmuideamet didjiide, muhto dii lehpet dahppan
váimmuideattet midjiide. Bálkkašeapmin dása, mun sártnun didjiide
nugo mánáidasan, rabastehket dii ge váimmuideattet! Ealli Ipmila
tempel Allet mana eahpeoskkolaččaiguin ovttaide áissáide! Dasgo mii
dahkamušaid lea vanhurskkisvuođas lágahisvuođain, ja mii
servvolašvuođaid lea čuovgasis seavdnjadasain ? Mo ba Kristus ja
Beliar sáhttiba leat ovtta oaivilis ? Mii ovttastahttá oskkolačča
eahpeoskkolaččain ? Mo Ipmila tempel ja eahpeipmilat sáhttet
soabadit ? Dasgo mii leat ealli Ipmila tempel, nugo Ipmil lea cealkán
: Mun áiggun ássat ja vádjolit sin gaskkas; mun dáhtun leat sin Ipmil
, ja sii leat mu álbmot. Danne Hearrá cealká: Vulget eret sin
searvvis sierranehket sis, allet guoskkat maidege buhtismeahttumiid!
Dalle mun válddán din vuostái; mun áiggun leat din áhčči, ja dii
lehpet mu bártnit ja nieiddat. Nu cealká Hearrá, Buotveagalaš
. Ráhkkásiiddán, go mis leat dákkár lohpádusat, de buhtistehkot
iežamet buot das mii sáhttá duolvvidit rupmaša ja sielu, ja Ipmila
balus ollašuhttot min bassindahkkojumi. Illu ja jeđđehus
korintalaččaid dihtii Addet midjiide saji váimmusteattet! Mii eat
leat verrošan geainnage, eat ge leat vahágahttán dahje beahttán
geange. Mun in cealkke dán dubmen dihtii din. Mun han lean juo
cealkán ahte dii lehpet min váimmus jogo mii jápmit dahje eallit. Mun
luohtán didjiide ja rámádalan dis. Dii lehpet addán munnje valjit
jeđđehusa, ja mun lean ožžon badjelmearálaš ilu buot min
áŧestusain.  Go mii bođiimet Makedoniai, de eat ožžon veaháge
mášu. Buot lágán áŧestusat, olgguldas riiddut ja siskkáldas balut
baicca deaividedje min. Muhto Ipmil guhte jeđđe dorvvohemiid,
jeđđii min ge go divttii Titusa boahtit min lusa. Mii oaččuimet
jeđđehusa das go son bođii, muhto maiddái das go son ieš lei
ožžon jeđđehusa din luhtte. Son muitalii mo dii áibbašehpet
oaidnit mu, moraštehpet mu dihtii ja bealuštehpet mu stuora
áŋgirvuođain, nu ahte mun illosin velá eanet. Vaikko mun velá
moraštahtten ge din ovddit girjjiinan, de in gáđa go čállen dan
. Jos ovdal leaččan gáhtan dan, danne go dieđán ahte dat girji
moraštahtii din, vaikko vel oanehis áigái ge, de dál gal lean ilus
, in danne go dii šattaidet morrašii, muhto danne go moraš
doalvvui din jorgalussii. Dii šattaidet morrašii Ipmil dáhtu mielde
; mii nappo eat leat dahkan didjiide maidege vahágiid. Moraš mii lea
Ipmila dáhtu mielde, duddjo jorgalusa ja doalvu bestojupmái, ja dan
ii gáđa oktage. Muhto máilmmi moraš duddjo jápmima. Gehččet maid
dat moraš mii lea Ipmila dáhtu mielde, lea duddjon din siste: Dat
dagai din duođalaččabun buot áššiin ja geargadeabbon bealuštit
iežadet; dat suhttada ja baldá din, dat boktá ohcaleami mu maŋŋái
, din áŋgirvuođa ja hálu ráŋggáštit dan mii ii leat riekta. Dii
lehpet juohke láhkái čájehan ahte dii lehpet sivaheamit dán áššis
. Go mun čállen didjiide, de in čállán su dihtii gii dagai veriid,
in ge su dihtii gii gillái veriid, muhto vai dii oainnášeiddet
Ipmila ovddas man čieŋal lea din áŋgirvuohta min guovdu. Buot dát
lea arvvosmahttán min. Ja mii illudeimmet velá sakka eambbo go
oinniimet Titusa nu ilus. Dii lehpet buohkat arvvosmahttán su. Mun
in dárbbašan heahpanit go lean rábmon din sutnje. Muhto nugo mii álo
leat cealkán duohtavuođa didjiide, de lea maiddái dat maid mii leat
cealkán Titusii, čájehuvvon duohtan. Son atná hui stuora
ráhkisvuođa didjiide go son muitá man gulolaččat dii leiddet, ja
mo dii válddiidet su vuostái baluin ja doarggistemiin. Mun illudan
das ahte sáhtán luohttit didjiide juohke dáfus. Ruhtačoaggin
Jerusalema searvegoddái Oskuguoimmit, mii dáhttut muitalit didjiide
dan árpmu birra man Ipmil lea čájehan Makedonia searvegottiide
. Vaikko sis leat leamaš áŧestusat mat leat geahččalan sin
garrasit, de sin badjelmearálaš illu ja hállu addit, fuolakeahttá
čiekŋalis geafivuođas, lea dahkan sin rikkisin ja árvvasin. Dasgo
sii adde váriset mielde, ja juoba badjel váriset ja
eaktodáhtolaččat; dan mun sáhtán duođaštit. Sii átno mis
váimmolaččat beassat mielde oktasaš bálvalussii bassi olbmuid várás
. Eai ge sii dahkan duššefal nu mo mii doaivvuimet, muhto
ovddimustá sii adde iežaset Hearrái, ja dasto midjiide, nugo Ipmil
dáhttu. Danne mii siđaimet Titusa ollašuhttit dan ruhtačoaggima
man son lei juo álggahan din gaskkas. Dis han lea buot nu valjis:
osku, sárdnideapmi, diehtu, buot áŋgirvuohta ja ráhkisvuohta
midjiide. De šaddet dii ge árvvasin go addibehtet dán attáldaga!
Dát maid mun cealkkán, ii leat gohččun, muhto mun namahan earáid
áŋgirvuođa iskkadallat lea go din ráhkisvuohta duođalaš. Dii han
dovdabehtet Hearrámet Jesus Kristusa árpmu; son lei rikkis muhto din
dihtii šattai váivvážin, vai dii rikkošeiddet su váivvášvuođa
bokte. Mun cealkkán dál oaivilan mii sáhttá leat didjiide ávkin
. Diibmá álggiidet bures dán barggu ja ja dis lei buorre dáhttu
. Ollašuhttet dál dan barggu vai sáhtášeiddet ollašuhttit dan
seammá buriin dáhtuin go álggaheiddet dan, ja addet iešguhtege
várideattet mielde. Jos mii addit buriin dáhtuin váriideamet mielde,
de attáldaga árvu mihtiduvvo dan ektui mii mis lea, ii ge dan ektui
mii mis ii leat. In mun oaivvil ahte go earáid dilli buorrána de din
dilli hedjonivččii, muhto ahte livččii seammá buorre dilli. Dán
vuoru dis lea valljivuohta ja sáhttibehtet veahkehit earáid
vádjitvuođa. Nuppi vuoru sis lea valljivuohta ja sáhttet veahkehit
din go dis lea vádjitvuohta. Nu šattašii buohkaide seammá dilli,
nugo lea čállojuvvon: Sus gii čokkii ollu, ii lean liiggás, ii ge
sus gii čokkii uhcán, váilon mihkkege. Titus ja searvegotti áirasat
Giitu lehkos Ipmilii gii bovttii seammá áŋgirvuođa Titusa váibmui go
mis ge lea din guovdu! Son mieđihii go mii siđaimet veahki, ja
ieš son lei nu áŋgir ahte mielastis vulggii din lusa. Su mielde mii
vuolggahit dan oskuvielja gean evangeliuma barggu buot searvegottit
rábmojit. Ii ge dušše dan, muhto searvegottit leat maiddái válljen
su vuolgit min mielde mátkeguoibmin dainna skeaŋkkain man mii
doaimmahit Hearrá gudnin ja čájehit min buori dáhtu. Mii dáhttut
vealtat buot moaitámušain dán stuora ruhtaveahki hárrái man mii
doaimmahit. Midjiide lea deaŧalaš dahkat dan mii lea riekta, ii
dušše Hearrá čalmmiid ovddas, muhto maiddái olbmuid čalmmiid
ovddas ge. Dán guoktá mielde mii vuolggahit velá ovtta
oskuvieljaineamet; su áŋgirvuođas leat mii dávjá ja máŋgga láhkái
oaidnán ovdamearkkaid. Sus lea nana luohttámuš didjiide, ja dan
dihtii son lea dál velá áŋgiret. Muitet ahte Titus lea mu
bargoguoibmi ja veahkki din luhtte. Ja duot eará oskuvieljat leaba
searvegotti áirasat Kristusa gudnin. Čájehehket dan dihtii sidjiide
din ráhkisvuođa, ja diktet sin ja buot searvegottiid oaidnit ahte
mii eat leat duššiid dihtii rábmon din. Ipmil ráhkista ilolaš addi
In mun dárbbaš čállit didjiide dan veahki birra mii lea bassi
olbmuid várás, dasgo mun dieđán man geargadat dii lehpet veahkehit,
ja mun lean rábmon din makedonialaččaide cealkkedettiin ahte Akaia
lei juo diibmá gárvvis. Ja dat áŋgirvuohta man dii lehpet čájehan,
lea šaddan arvvosmahttoj upmin olusiidda. Dál mun vuolggahan
oskuvieljaid din lusa amas min rápmi din hárrái šaddat duššin ja
vai dii livččiidet gárvásat, nugo mun lean cealkán. Dasgo jos
muhtun makedonialaččat boađášedje mu fárus ja gávnnašedje din
ráhkkankeahttájin, de dat šattašii midjiide heahpadin, ja velá
didjiide ge, go mii leat luohttán didjiide. Dan dihtii mun atnen
dárbbašlažžan bivdit oskuvieljaid mannat din lusa min ovdal ja
ovddalgihtii gárvvistit dan attáldaga man dii lehpet lohpidan, vai
dat livččii gárvvis go mun boađán ja čájehivččii ahte dii
addibehtet árvasit, ehpet ge hánástala. Muhto muitet: Dat gii gilvá
hátnásit, láddje hátnásit, ja dat gii gilvá valljugasat, láddje ge
valljugasat. Addos juohkehaš váimmus mielde, allos vuostemielain
dahje bákkus, dasgo Ipmil ráhkista ilolaš addi. Ja Ipmilis lea
fápmu addit didjiide árvasit buot su buressivdnádusas, vai dis
álelassii ja juohke dáfus livččii buot maid dárbbašehpet, ja ieža
sáhtášeiddet addit buot buori bargui, nugo lea čállojuvvon: Son
addá árvasit gefiide, su vanhurskkisvuohta bissu agálašvuhtii. Son
guhte addá gilvái gilvagiid, ja láibbi maid borrat, son addá
didjiide ge gilvagiid, diktá daid šaddat eatnatgeardásažžan ja
dahká din vanhurskkisvuođa šattu stuorisin. Dii šaddabehtet juohke
dáfus rikkisin vai attášeiddet árvasit, ja dát árvvasvuohta duddjo
giitalusaid Ipmilii go mii buktit skeaŋkka. Dasgo dát bálvalus man
dii ollašuhttibehtet dainna vehkiin, ii leat dušše bassi olbmuid
dárbui, muhto maiddái rikkisvuohta mii dagaha olbmuid giitalit Ipmila
. Dainna vehkiin dii čájehehpet sidjiide ahte gudnejahttibehtet
Ipmila go gulolaččat dovddastehpet Kristusa evangeliuma ja árvasit
juogadehpet singuin ja buohkaiguin. Danne sii maiddái rohkadallet din
ovddas ja ohcalit din dan valljugas árpmu dihtii man Ipmil lea addán
didjiide. Ipmilii lehkos giitu cealkemeahttun attáldagas ovddas!
Bávlos bealušta apoastalbálvalusas Mun, Bávlos, gii lean nu
vuollegaš go lean din luhtte, muhto roahkkat go lean eará báikkis,
nugo daddjo, mun rávven din Kristusa iežas vuollegašvuođain ja
buorrevuođa dihtii: Allet bágge mu čájehit mu isitvuođa go boađán
din lusa, nugo mun áiggun čájehit sidjiide geat dadjet ahte mii
eallit nugo dán máilmmi olbmot. Mii gal eallit dán máilmmis, muhto
mii eat soađa máilmmálaš láhkái. Dasgo min vearjjut eai gula dán
máilbmái, muhto dain lea Ipmila fápmu duššadit latniid. Mii
duššadit jierpmi árvalusaid ja buot čeavlás jurdagiid mat
čuožžilit Ipmila dieđu vuostái, ja mii váldit fáŋgan juohke
jurdaga ja bidjat dan jeagadit Kristusa. Mii leat gárvásat
ráŋggaštit buot eahpegulolašvuođa, nu fargga go din
gulolašvuohta lea šaddan ollisin. Dii dušše geahččabehtet
olgguldas hámi! Jos oktage leš vissis ahte son gullá Kristusii, de
berre jurddašit ahte mii ge gullat Kristusii, seammá láhkái go son
. Jos mun ilá sakka rábmošin dan fápmudusa man Hearrá lea addán
midjiide, fápmudusa nannet din ii ge gaikut din, de in šattaše
heahpadin. Dat čájehuvvošii dalle duohtan, In mun čále dáid
girjjiid dego hálidivččen balddihit din. Muhtumat han dadjet: "
Son čállá áŋgirit ja garrasit girjjiinis, muhto go ieš boahtá, de
gal lea headju, ja su sárdni lea láivi. "  Áddejehkos dat gii
oaivvilda dan, ahte nugo mii dadjat didjiide girjjiineamet go leimmet
eret, nu mii áigut dahkat go leat din luhtte. Mii eat duostta lohkat
iežamet sin searvái dahje veardidit iežamet singuin geat rábmojit
iežaset. Sii geavahit iežaset mihttun ja veardidit iežaset
iežaineaset. Muhto dát dušše čájeha sin jierpmehisvuođa. Mii
eat dáhto rábmot iežamet mearehis láhkái, muhto mii dahkat dan dan
mihtu mielde man Ipmil ieš lea addán midjiide, ahte mii
olahivččiimet din. Mii eat lávke min barggu rájiid badjel, nugo
dagašeimmet jos eat livčče olahan din. Muhto mii han leimmet
vuosttažat geat bukte didjiide Kristusa evangeliuma. Mii eat rábmo
iežamet earáid barggus mii lea dahkkon olggobealde min barggu rájiid
. Muhto go din osku stuorru, de mis lea dat doaivva ahte min bargu
din gaskkas ovdánivččii dan mihtu mielde mii lea biddjojuvvon
midjiide. Dalle mii sáhtášeimmet sárdnidit evangeliuma dain
guovlluin mat leat din ge dobbelis rábmokeahttá iežamet dan barggus
maid earát juo leat dahkan. Dat guhte dáhttu rábmot, rámidehkos son
Hearrá. Dasgo dat gii rábmo iežas, ii ánssáš rámi, muhto dat gean
Hearrá rábmo. Bávlos ja vearri apoastalat Mun sávašin ahte dii
gierddašeiddet mus veahá jallavuođa! Várra dii gierdabehtet ge dan
! Dasgo mun áŋgirušan din dihtii Ipmila iežas áŋgirvuođain. Mun
han lean lohpádallan din ovtta áidna irgái, Kristusii, ja mun dáhtun
addit din sutnje dego buhtes nieidda. Muhto mun balan ahte nugo
gearpmaš fillii Eva gávvilvuođainis, nu din miella ge billašuvvá
ja dii massibehtet duođalaš ja buhtes searvevuođa Kristusiin
. Dasgo jos muhtun boahtá ja sárdnida didjiide eará Jesusa go dan gean
mii leat sárdnidan, dahje jos dii oažžubehtet eará vuoiŋŋa go dan
maid juo lehpet ožžon, dahje jos dii vuostáiváldibehtet mahkáš
eará evangeliuma go dan maid juo lehpet vuostáiváldán, de dii gal
áinnas gierdabehtet dan! Mun in ane iežan guđege láhkái heajubun go
dat mahkáš alla apoastalat. Vaikko mun in leat sárdnás sárdnideaddji
, de mus lea diehtu, ja dan mun lean álo ja buot gažaldagain buktán
din ovdii. Suddudin go mun go vuolidin iežan, ja sárdnidin didjiide
Ipmila evangeliuma nuvttá, vai dii bajiduvvošeiddet ? Mun lean dego
rievidan eará searvegottiid go vuostáiválden sis bálkká vai beasašin
bálvalit din. Muhto go mun ledjen din luhtte ja gillájin vádjitvuođa
, de in šaddan noađđin geasage din gaskkas, dasgo vieljat geat
bohte Makedonias, adde munnje buot maid mun dárbbašin. Juohke
láhkái geahččalin vealtat šaddamis didjiide noađđin, ja dan mun
áiggun álo dahkat. Nu duođaid go Kristusa duohtavuohta lea mu siste
, ii oktage Akaia guovllus beasa váldit dán rámi mus eret! Manne ?
Mahká danne go in ráhkis din ? Ipmil diehtá ahte mun ráhkistan din
. Dan maid mun dagan, áiggun joatkit aman addit liibba dakkáriidda
geat vigget rábmot ahte sii leat nugo mii. Sii leat vearri apoastalat
, behtolaš bargit, geat dahkaluddet Kristusa apoastalin. Dat ii
leat imaš, dasgo velá Sáhtán ge dahkaluddá čuovgasa eŋgelin
. Danne ii leat imaš ahte maiddái su bálvaleaddjit dahkaluddet
vanhurskkisvuođa bálvaleaddjin. Muhto sin loahppa šaddá sin daguid
mielde. Bávlosa gillámušat Mun cealkkán fas: Allos oktage ane mu
jallan. Muhto jos velá nu livččii ge, de diktet mu leat jalla vai
mun ge beasašin veahá rábmot! Dasgo dat maid mun dál cealkkán go
rábmon, ii leat Hearrá dáhtu mielde, muhto muhtun lágán jallavuohta
. Muhto go nu olusat rábmojit olbmuid láhkái, de mun ge dáhtun dahkat
dan. Dii geat lehpet nu jierpmálaččat, gierdabehtet áinnas jallaid
. Dasgo dii han gierdabehtet ahte earát dahket din šlávvan, rievidit
din, váldet din gitta, meannudit čeavlájit dinguin ja doškot din
ámadadjui. Heahpadis ferten dovddastit ahte mii leat leamaš menddo
heajut dahkat dakkáriid! Muhto dan maid earát dustet rábmot - dál mun
sártnun jallavuođas - dan mun ge duosttan rábmot. Leat go sii
hebrealaččat ? Nu lean mun ge! Leat go sii israellaččat ? Nu lean
mun ge! Leat go sii Abrahama nálli ? Nu lean mun ge! Leat go sii
Kristusa bálvaleaddjit ? Mun sártnun dego jalla go cealkkán ahte dan
mun lean velá eambbo. Mun lean bargan eambbo go sii, lean leamaš
giddagasas dávjjit, lean gillán eambbo cápmahallama ja lean dávjá
leamaš heakkaváras. Juvddálaččain mun lean viđa geardde ožžon
golbmalogiovcci huškkastaga. Mun lean spihččejuvvon golmma geardde
, oktii lean geđgejuvvon, golmma geardde lean leamaš čázeheađis,
oktii rievddadin olles jándora ábi alde, čađat lean leamaš jođus
, heakkaheađis eanuin, rievváriid gaskkas, heađis riikkaguimmiid
ja olgoriikkalaččaid searvvis, heađis gávpogiin, meahcis, meara
alde ja heađis vearri ustibiid gaskkas. Mun lean bargan rahčan,
dávjá lean gohcán, lean gillán nealggi ja goikku, dávjá atnán
borakeahttáivuođa ja gollon biktasiid haga. Dasa lassin deaddá
moraš mu juohke beaivvi buot searvegottiid ovddas. Jos oktage
jorrala, de dat čuohcá munnje ge. Jos oktage vearránahttojuvvo, de
mun buolán siskkáldasan. Jos mun galggašin rábmot, de rábmošin
headjuvuohtan. Mun in gielis, dan diehtá Ipmil, Hearrámet Jesusa
Áhčči, guhte lea rámiduvvon agálaččat! Go mun ledjen Damaskusis
, de gonagas Aretasa eananhearrá fáktehii gávpoga váldin dihtii mu
gitta. Muhto mun luitojuvvojin gore siste gávpotmuvrra olggobeallái
muhtun luŋkaráigge ja nu bessen su gieđain. Oainnáhusat ja
almmustusat Mun ferten rábmot, vaikko dat ii leat masage ávkin. Mun
muitalan dál daid oainnáhusaid ja almmustusaid mat leat boahtán
Hearrás. Mun dovddan muhtun olbmo guhte eallá Kristusis, gii
rohttašuvai goalmmát albmái njealljenuppelohkái jagi dás ovdal,
leaččai go rupmašis vai rupmaša olggobealde, dan in dieđe,
muhto Ipmil diehtá dan. Muhto dan mun dieđán ahte dát olmmái
rohttašuvai Paradiásii, leaččai go rupmašis vai rupmaša
olggobealde, dan in dieđe, muhto Ipmil diehtá dan, ja doppe son
gulai cealkemeahttun sániid maid olbmos ii leat lohpi cealkit. Dákkár
olbmá mun áiggun rábmot, muhto iežan in dáhto rábmot, earet
headjuvuohtan. Muhto vaikko vel dáhtošin ge rábmot, de in goittotge
livčče jalla, dasgo mun cealkkán duohtavuođa. Muhto in mun daga
dan amas oktage atnit mu alibun go oaidná ja gullá mu leamen. Aman
čevllohallat daiguin alla almmustusaiguin mun lean ožžon
seahčagasa oažžásan, Sáhtána eŋgela gii bagada mu aman
čeavlugoahtit. Golbmii mun ánuhin Hearrás váldit mus dan eret,
muhto son vástidii: " Mu árbmu lea dutnje doarvái, dasgo mu fápmu
ollašuvvá headjuvuođas. " Danne mun hálidan mielastan rábmot
headjuvuohtan vai Kristusa fápmu orošii mu siste. Kristusa dihtii
mun lean duhtavaš go lean headju, go hiddjiduvvon, go áŧestuvvon,
go doarrádallojuvvon ja go lean váttis dilis. Dasgo dalle go mun lean
headju, de lean gievra. Rávvagat searvegoddái Mun gal lean leamaš
dego jalla! Muhto dii han lehpet bággen mu dasa, dii guđet
livččiidet galgan addit munnje rámi, dasgo in mun leat álggage
heajut go dat mahkáš alla apoastalat, vaikko in leat ge mihkkege
. Dovdomearkkaid mat duođaštit ahte mun lea apoastal, lean dahkan
stuora gierdavašvuođain din gaskkas: mearkadaguid, oavdudaguid ja
fámolaš daguid. Man láhkái dii leiddet heajubut go eará searvegottit
, earet go dan ahte in leat leamaš dis noađđin ? Addet munnje
ándagassii dan vearrivuođas! Goalmmádassii mun lean dál ráhkkaneamen
vuolgit din lusa. Mun in áiggo leat didjiide noađđin, dasgo mun in
bivdde dan mii dis lea, muhto din iežadet! Ii han mánáid
geatnegasvuohta leat čohkket opmodagaid vánhemiidda, muhto vánhemiid
geatnegasvuohta lea čohkket mánáide. Mun áiggun áinnas oaffaruššat
din ovddas buot mii mus lea, velá iežan ge. Ráhkkistehpet go dii mu
unnibut, danne go mun ráhkistan din nu ollu ? Muhtumat dis dadjet
ahte soaitá leat nu ahte mun in váivvidan din, muhto mun lean mahkáš
šluohkis ja lean vuoitán din behttosiin. Lean go mun ávkkástallan
dinguin ovttage olbmo bokte gean mun lean vuolggahan din lusa ? Mun
ávžžuhin Titusa vuolgit ja vuolggahin nuppi oskuvielja su mielde
. Lea go Titus ávkkástallan dinguin ? Ean go moai leat bargan seammá
vuoiŋŋas, ean go vácce seammá luottaid ? Dii várra lehpet dál juo
guhká jurddašan ahte mii leat bealušteamen iežamet din vuostái
. Eat, mii sárdnut Ipmila muođuid ovddas, nugo kristtalaččat. Ja
buot lea didjiide, ráhkkásiiddán, nannejupmin. Dasgo mun balan ahte
go boađán, de in gávnna din dakkárin go hálidivččen, ja ahte dii
gávdnabehtet mu dakkárin go ehpet dáhtoše. Mun balan ahte gávnnan
bealkkuid, gáđašvuođa, suhtu, iešbeaivválašvuođa,
sealggebeale sárdnuma, bealljesavkkástallama, čeavláivuođa ja
moivvi. Vare Ipmil ii vuolidivčče mu din dihtii go mun fas boađán
din lusa, ja vare mun beasašin morašteamis sin dihtii geat leat
suddudan ovdal, eai ge leat vel ge jorgalan buhtismeahttun ja fuorás
ja nuoskkes eallimisttiset. Maŋimuš rávvagat Dál mun lean boahtimin
goalmmádassii din lusa, dasgo: " Guovtti dahje golmma
duođašteaddji sániiguin lea juohke ášši nannejuvvon. "  Mun lean
juo ovdal rávven din ja cealkkán dál ge vaikko lean eret, sihke
sidjiide geat leat suddudan ja buot earáide: Go mun boađán, de in
seastte geange. Dii han gáibidehpet duođaštusa das ahte Kristus
sárdnu mu siste. Son ii doaimma din gaskkas headjuvuođastis, muhto
fámustis. Son russiinávlejuvvui headjuvuođas, muhto son eallá
Ipmila fámus, ja mii gis leat heajut su siste, muhto mii eallit din
gaskkas suinna Ipmila fámus. Guorahallet iežadet vádjolehpet go dii
oskkus; geahččalehket iežadet! Ehpet go dovdda ahte Jesus Kristus
lea din siste ? Muđuid meaddádehpet. Mun doaivvun ahte dii
áddebehtet ahte mii eat leat meaddádan. Mii rohkadallat Ipmilii
amadet dahkat maidege baháid, eat ge dan dihtii vai mii ieža
orošeimmet dohkálaččat, muhto vai dii dagašeiddet buriid, vaikko
orošii ge leamen ahte mii eat livčče dohkálaččat. Dasgo mii eat
veaje maidege duohtavuođa vuostái, muhto dušše duohtavuođa beale
. Mii illudit go mii ieža leat heajut ja dii lehpet gievrrat. Ja
aiddo dán mii rohkadallat ge, ahte dii šattašeiddet ollisin. Danne
mun čálán dán ovdal go boađán din lusa, aman dasto dárbbašit
rávvet din garrasit dainna fámuin man Hearrá lea addán munnje huksemii
ii ge gaikkodeapmái. Dearvvuođat Loahpas, oskuguoimmit, illudehket
! Dahket buot rivttes ortnegis, vurkejehket mu rávvagiid, lehket
ovttamielalaččat, ellet ráfis, de ráhkisvuođa ja ráfi Ipmil lea
dinguin. Dearvvahallet guhtet guimmiideattet bassi cummáin! Buot
bassi olbmot dáppe celket didjiide dearvvuođaid. Hearrá Jesus
Kristusa árbmu, Ipmila ráhkisvuohta ja Bassi Vuoiŋŋa
servvolašvuohta lehkos dinguin buohkaiguin! Dearvvuođat Bávlosis,
apoastalis, gii ii leat ožžon apoastaldoaimmas olbmuin ii ge
guđege olbmo bokte, muhto Jesus Kristusis ja Ipmil Áhčis, guhte
bajásčuoččáldahtii su jábmiid luhtte. Mun ja buot oskuvieljat
guđet leat muinna dáppe, cealkit dearvvuođaid Galatia
searvegottiide. Árbmu lehkos dinguin ja ráfi Ipmilis, Áhčisteamet,
ja Hearrá Jesus Kristusis, guhte attii iežas min suttuid ovddas vai
beasttášii min eret dálá bahás máilmmis, Ipmila, Áhččámet, dáhtu
mielde. Sutnje lehkos gudni álo ja agálašvuhtii! Amen. Ii leat
eará evangelium Mun imaštan go dii nu johtilit lehpet jorgaleamen
eret sus guhte rávkkai din Kristusa árpmuin ja lehpet jorgalan eará
evangeliumii, vaikko eará evangelium ii oppa leat ge. Muhtumat leat
dušse čádjidahttimin din ja dáhttot jorgut Kristusa evangeliuma
. Muhto jos velá mii dahje muhtun almmi eŋgel sárdnidišgoađášii
didjiide eará evangeliuma go dan maid mii leat sárdnidan didjiide, de
lehkos son garuhuvvon! Mii leat cealkán dan ovdal, ja dál mun
geardduhan dan: Jos oktage sárdnidišgođeš didjiide eará
evangeliuma go dan maid dii lehpet vuostáiváldán, de lehkos son
garuhuvvon! Mo Bávlos šattai apoastalin Lean go dál oččodeamen
olbmuid dohkkeheami vai Ipmila dohkkeheami ? Lean go viggamin dahkat
olbmuid miela mielde ? Jos ain livččen dahkamin olbmuid miela mielde
, de in livčče Kristusa bálvaleaddji. Oskuguoimmit, mun dáhkidan
didjiide ahte dat evangelium man mun lean sárdnidan, ii leat olbmuid
hutkamuš. In han mun leat dan ovttage olbmos ožžon ge, ii ge gii
ge leat oahpahan dan munnje, muhto Jesus Kristus almmustahtii dan
munnje. Dii han lehpet gullan mo mun vádjolin dan áiggi go ellen
juvddálaš oskkus, man garrasit mun doarrádallen Ipmila girku ja
geahččalin duššadit dan. Juvddálašvuođas mun ledjen vel
áŋgiret go eatnagat mu álbmoga iežan ahkásaččain ja áŋgiruššen
máddariid oahpahemiid beale vel garraseabbot. Muhto Ipmil, guhte
válljii mu juo eatniheakkas ja rávkkai mu árpmustis, mearridii
almmustahttit Bártnis munnje, vai mun sárdnidivččen evangeliuma su
birra báhkiniidda. Dalle mun in vuos ohcan ráđi oaččis ja varas in
ge vuolgán bajás Jerusalemii sin lusa geat ledje apoastalat mu ovdal
. Muhto mun vulgen Arabiai, ja dasto máhccen Damaskusii. Easkka
golbma jagi maŋŋil mannen Jerusalemii oahpásmuvvat Kefasiin, ja mun
orron su luhtte vihttanuppelohkái beaivvi. Eará apoastaliid mun in
oaidnán, dušše Jáhkoba, Hearrá vielja. Ipmila muođuid ovddas mun
duođaštan ahte dat maid mun čálán dás, ii leat gielis! Dasto
vulgen Syriai ja Kilikiai. Kristusa searvegottit Judeas eai dovdan mu
velá dalle. Sii ledje dušše gullan ahte son guhte ovdal doarrádalai
min, sárdnida dál dan oskku man geahččalii duššadit, ja sii
rámidedje Ipmila mu dihtii. Eará apoastalat dohkkehit Bávlosa
Njealljenuppelohkái jagi maŋŋil mannen fas bajás Jerusalemii
Barnabasain, ja mus lei maiddái Titus fárus. Ipmila almmustusa
mielde mun mannen dohko ja čilgejin sidjiide, earenoamážit sidjiide
geat adnojuvvojedje alla árvvus, dan evangeliuma man mun sárdnidan
báhkiniid gaskkas, dasgo mun in hálidan buot ovddit dahje dálá
rahčamiiddán mannat duššás. Muhto ii oppa Titus ge, gii lei mu
fárus, bággejuvvon birračuohpahuvvot vaikko son lei greikalaš. Dát
gáibádus bođii muhtun vearri oskuvieljain geat ledje njáhkan sisa
iskkadit dan friddjavuođa mii mis lea Kristus Jesusis, vai
oččošedje dahkat min šlávvan. Muhto sidjiide mii eat vuollánan
eat bottoža ge, vai evangeliuma duohtavuohta bisošii din luhtte
. Ja sii geat adnojuvvojedje árvvus - munnje ii mearkkaš maidege mat
sii ležžet, dasgo Ipmil ii geahča olbmo hámi beallái - dát olbmot
eai gáibidan mus maidege eambbo. Sii baicca oidne ahte munnje lea
oskkilduvvon sárdnidit evangeliuma sidjiide geat eai leat
birračuhppojuvvon, nugo Biehtárii lea oskkilduvvon sárdnidit
evangeliuma sidjiide geat leat birračuhppojuvvon. Dasgo son guhte
attii Biehtárii fámu leat apoastalin sidjiide geat leat
birračuhppojuvvon, lea maiddái dahkan mu ge báhkiniid apoastalin
. Ja go Jáhkot, Kefas ja Johanas, geat adnojit searvegotti doarjjan
, árvidedje makkár árpmu mun ledjen ožžon, de geigejedje munnuide
Barnabasain olgeš gieđa searvevuođa mearkan, vai moai manašeimme
báhkiniid lusa, ja sii sin lusa geat leat birračuhppojuvvon. Muhto
sii dáhtto min muitit gefiid, ja dan mun lean álelassii viggan dahkat
. Bávlos moaitá Biehtára Antiokias Muhto go Kefas dasto bođii
Antiokiai, de láiten su almmolaččat, dasgo son lei meannudan
boastut. Dasgo ovdal go geatge bohte Jáhkoba luhtte, de Biehtár
boradii báhkiniiguin. Muhto go sii bohte, de geassádii eret ja
doalahii sierra, danne go son balai sis geat ledje birračuhppojuvvon
. Maiddái eará juvddálaš oskuvieljat guoktilušše oktan suinna, nu
ahte velá Barnabas ge rohttašuvai mielde seammá guoktilašvuhtii
. Muhto go oidnen ahte sin dagut eai lean evangeliuma duohtavuođa
mielde, de celken Kefasii buohkaid gullut: " Go don gii leat
juvddálaš, ealát báhkinlaš it ge juvddálaš vieru mielde, mo de
sáhtát bágget báhkiniid eallit juvddálaš vieru mielde ? "
Vanhurskkisvuohta mii boahtá oskkus Mii leat juvddálaččat
riegádeamis, eat ge báhkinlaš suttolaččat. Muhto mii diehtit ahte
olmmoš ii dahkkojuvvo vanhurskkisin go dahká dan maid láhka gáibida,
muhto dušše go osku Jesus Kristusii. Danne mii ge oskkuimet Kristus
Jesusii vai mii dahkkojuvvošeimmet vanhurskkisin go oskut Kristusii,
eat ge go dahkat daid daguid maid láhka gáibida. Dasgo ii oktage
olmmoš dahkkojuvvo vanhurskkisin láhkadaguid dahkamiin. Muhto jos
mii ge adnojuvvot suttolažžan go mii viggat šaddat vanhurskkisin
Kristusis, ii go Kristus dalle leat šaddan suttu bálvaleaddjin ? Ii
eisege! Jos mun huksen fas dan maid lean gaikkodan, de čájehan
iežan láhkarihkkun. Aiddo láhka lea dahkan dan ahte mun lean jápmán
lágas eret, vai mun ealášin Ipmila ovddas. Mun lean
russiinávlejuvvon Kristusiin; in mun eale šat ieš, muhto Kristus
eallá mu siste. Dan eallima man dál ealán dáppe eatnama alde, ealán
oskkus Ipmila Bárdnái guhte ráhkistii mu ja attii iežas mu dihtii
. Mun in hilggo Ipmila árpmu; dasgo jos láhka attášii
vanhurskkisvuođa, dalle gal Kristus livččii jápmán duššás. Eai
láhkadagut, muhto osku Jierpmehis galatialaččat! Gii lea fillen
din ? Russiinávlejuvvon Jesus Kristus han lea čielgasit govviduvvon
din čalmmiid ovdii! Vástidehket munnje dán jearaldaga: Oaččuidet
go Vuoiŋŋa danne go dagaidet daid daguid maid láhka gáibida, vai
danne go oskkuidet dasa maid gulaidet ? Mo dii sáhttibehtet leat nu
jierpmeheamit ? Dii álggaheiddet Vuoiŋŋas; áigubehtet go dál
ollašuhttit oaččis ? Lehpet go vásihan buot dán duššás, jos dat
duođaid lei duššás ? Addá go Ipmil didjiide Vuoiŋŋa ja dahká
oavdudaguid din gaskkas, danne go dii dahkabehtet dan maid láhka
gáibida, vai danne go oskubehtet dan evangeliumii maid lehpet gullan
? Gehččet Abrahama: Son oskkui Ipmilii, ja danne Ipmil anii su
vanhurskkisin. Aiddo dán mun dáhtun din diehtit ahte sii geat oskot,
leat Abrahama mánát. Čála einnostii ahte Ipmil áiggui dahkat
báhkiniid vanhurskkisin go sii oskot, ja dat almmuhii dán evangeliuma
ovddalgihtii Abrahamii: Du siste buressivdniduvvojit buot álbmogat
. Danne buressivdniduvvojit buot oskkolaččat oktan Abrahamain guhte
oskkui. Muhto sii geat luhttet láhkadaguide, leat garrudusa vuolde
. Dasgo lea čállojuvvon: Garuhuvvon lehkos juohkehaš guhte ii
jeagat buot daid mat leat čállojuvvon láhkagirjái, ii ge daga daid
mielde. Lea čielggas ahte Ipmil ii daga vanhurskkisin ovttage
dušše danne go dat čuovvu lága. Dasgo lea čállojuvvon:
Vanhurskkis oažžu eallit jos osku. Muhto láhka han ii duddjo
maidege oskku várás, muhto cealká: Dat guhte doallá lága báhkkomiid
, oažžu das eallima. Kristus osttii min friddjan lága garuhusas go
ieš garuhuvvui min dihtii. Dasgo lea čállojuvvon: Garuhuvvon
lehkos juohkehaš guhte heaŋggastuvvo murrii. Dát dáhpáhuvai vai
álbmogat Jesus Kristusa bokte oččošedje Abrahamii lohpiduvvon
buressivdnádusa, ja vai mii oččošeimmet lohpiduvvon Vuoiŋŋa go
oskut. Láhka ja Ipmila lohpádusat Oskuguoimmit, mun sártnun olbmuid
vuogi mielde: Ii oktage sáhte fámuhuhttit dahje nuppástuhttit olbmo
testamentta go dat lea lágalaš. Lohpádusat addojuvvojedje Abrahamii
ja su nállái. Ii leat čállojuvvon " su náliide ", mii
mearkkašivččii eatnagiidda, muhto dás celkojuvvo ovttaidlogus; "
su nállái ", ja dat lea Kristus. Mun oaivvildan nappo dán: Láhka
mii bođii 430 jagi maŋŋil, ii sáhte duššadit lihtu man Ipmil juo
lei nannen, nu ahte lohpádus fámuhuhttojuvvo. Jos árbi boađášii
lágas, de ii han dat dalle boađášii lohpádusas. Muhto Ipmil
goittotge attii árbbi Abrahamii danne go lei lohpidan dan. Lága
ulbmil Manne de láhka addojuvvui ? Dat addojuvvui čájehit mii
láhkarihkkun lea, dassá go boađášii dat nálli gii lei ožžon
lohpádusa. Eŋgelat adde lága gaskaolbmá bokte. Muhto gaskaolmmái ii
dárbbašuvvo go lea dušše okta bealli, ja Ipmil lea okta. Lea go
láhka dalle Ipmila lohpádusaid vuostái ? Ii eisege! Jos livččii
addojuvvon dakkár láhka mii dahká eallin, de oččošeimmet
vanhurskkisvuođa lágas. Muhto čála cealká ahte oppa máilbmi lea
biddjon suttu fámu vuollái, vai dat mii lea lohpiduvvon addojuvvošii
sidjiide geat oskot Jesus Kristusii. Ovdal go osku bođii, mii
leimmet giddejuvvon lága vuollái dego fáŋggat dassážii go osku
almmustuvašii. Dan láhkái lei láhka min bagadeaddji dassážii go
Kristus bođii, vai osku dagašii min vanhurskkisin. Dál go osku lea
boahtán, de mii eat leat šat bagadeaddji vuolde. Go dii oskubehtet
, de lehpet buohkat Ipmila mánát Kristus Jesusis. Buohkat dii geat
lehpet gásttašuvvon Kristusii, lehpet gárvodan Kristusa. Dás ii
leat juvddálaš dahje greikalaš, šlávva dahje isit, olmmái dahje
nisu, dasgo dii lehpet buohkat okta Kristus Jesusis. Jos dii
gullabehtet Kristusii, de lehpet Abrahama nálli ja árbbolaččat
lohpádusa mielde. Bártni vuoigatvuohta šlávadili sadjái Mun
oaivvildan ahte nu guhká go árbbolaš ii leat ollesahkásaš, de ii
leat erohus su ja šláva gaskkas, vaikko son lea ge olles opmodaga
isit. Son lea hovdejeddjiid ja dállodolliid vuolde gitta dan áiggi
rádjái man su áhčči lea mearridan. Nu lea maiddái minguin: Go mii
eat lean ollesahkásaččat, de leimmet dán máilmmi álgofámuid šlávat
. Muhto go áigi dievai, de Ipmil vuolggahii Bártnis, nissonis ja
lága vuložin riegádan, oastit friddjan sin geat ledje lága vuložat
, vai mii oččošeimmet máná vuoigatvuođa. Danne go dii ge lehpet
mánát, lea Ipmil vuolggahan min váimmuide Bártnis Vuoiŋŋa, gii
čuorvu: " Abba, Áhčážan! "  Dan dihtii don it leat šat šlávva
, muhto mánná. Ja go leat mánná, de lea Ipmil dahkan du
árbbolažžan. Bávlos rávve galatialaččaid Dan áiggi go dii ehpet
dovdan Ipmila, bálvaleiddet ipmiliid mat duohtavuođa mielde eai leat
ipmilat. Muhto dál go lehpet dovddiidan Ipmila, ja erenoamážit go
Ipmil dovdá din, mo de sáhttibehtet fas máhccat dán máilmmi heajos ja
geanohis álgofámuide ? Hálidehpet go fas šaddat daid šlávvan ? Dii
váldibehtet vuhtii erenoamáš beivviid, mánuid, áiggiid ja jagiid
. Mun balan ahte mun lean rahčan duššás din dihtii! Oskuguoimmit,
mun bivddán din: Šaddet mu lágánin, dasgo mun lean šaddan din
lágánin. Dii ehpet leat dahkan munnje maidege veriid. Dii han
diehtibehtet ahte mun ledjen buohcamin go vuosttáš geardde sárdnidin
evangeliuma didjiide. Mu rumašlaš headjuvuohta ii goit fillen din
badjelgeahččat dahje fasttášit mu, muhto dii vuostáiválddiidet mu
dego Ipmila eŋgela, dego Kristus Jesusa. Gosa lea dál šaddan din
stuora illu ? Mun sáhtán duođaštit ahte dii livččiidet dalle
áinnas roggan alddádet čalmmiid ja addán munnje, jos dat livččii
lean vejolaš. Muhto lean go mun dál šaddan din vašálažžan danne
go lean cealkán didjiide duohtavuođa ? Dat áŋgirvuohta maid earát
čájehit didjiide, ii leat buorre. Sii hálidit dušše rátkit din
vai dii čuovvugoađášeiddet sin. Lea álo buorre áŋgiruššat dan
mii lea buorre, ii ge dušše dalle go mun lean din luhtte
. Mánážiiddán, mun ferten fas riegádahttit din ávttaiguin dassážii
go Kristusa hápmi ollašuvvá din siste! Vare mun dál livččen din
luhtte ja gávnnašin rivttes sárdnunvuogi, dasgo mun in dieđe maid
galggašin dahkat didjiide! Boares ja ođđa lihttu Celket munnje,
dii geat hálidehpet leat lága vuložin, ehpet go guldal lága ? Dasgo
lea čállojuvvon ahte Abrahamas ledje guokte bártni, nubbi
šlávvanissoniin ja nubbi gis friddja nissoniin. Šlávvanissona
bárdni riegádii luonddu vuogi mielde, friddja nissona bárdni riegádii
Ipmila lohpádusa mielde. Dás lea čiekŋalet oaivil. Dát guokte
nissona ovddasteaba guokte lihtu. Nubbi lea Sinaivári lihttu, ja dat
riegádahttá mánáidis šlávvavuhtii; dat lea Hagar.  " Hagar "
mearkkaša Sinaivári Arabias, ja dat vástida dálá Jerusalema mii
eallá šlávvavuođas oktan mánáidisguin. Muhto dat Jerusalem mii lea
almmis, lea friddja; dat lea min eadni. Dasgo lea čállojuvvon:
Illut, don šattoheapmi, gii it riegádahte, ávvut ja čuorvvo don,
geas eai leat ávttat! Dasgo oktonas nissonis leat eanet mánát go sus
geas lea boadnjá. Ja dii, oskuguoimmit, lehpet lohpádusa mánát nugo
Issát. Muhto seammá láhkái go son gii lei riegádan luonddu vuogi
mielde, dalle doarrádalai su gii lei riegádan Vuoiŋŋas, nu lea
odne ge. Muhto maid čála cealká ? Áje eret šlávvanissona ja su
bártni! Dasgo šlávvanissona bárdni ii eisege oaččo juogadit árbbi
friddja nissona bártniin. Oskuguoimmit, mii eat leat nappo
šlávvanissona, muhto friddja nissona mánát. Kristtalačča
friddjavuohta Dán friddjavuođa várás Kristus lea dahkan min friddjan
. Bissot dan dihtii nanusin, allet ge divtte ovttage bágget din fas
šlávvageassá vuollái. Mun, Bávlos, cealkkán didjiide: Jos dii
diktibehtet iežadet birračuhppojuvvot, de Kristus ii leat didjiide
álgage ávkin. Mun deattuhan vel juohkehažžii guhte diktá iežas
birračuhppojuvvot, ahte son lea geatnegas doallat olles lága. Dii
geat ohcabehtet vanhurskkisvuođa lágas, lehpet earuhuvvon Kristusis
; dii lehpet jorralan eret árpmus. Dasgo jos mii oskut, de mii
vuordit Vuoiŋŋas ahte vuoittášeimmet dan vanhurskkisvuođa mii lea
min doaivu. Jos mii leat Kristus Jesusis, de ii leat deaŧalaš leat
go birračuhppojuvvon vai eat, muhto deaŧalaš lea osku mii
almmustuvvá ráhkisvuođas. Dii vádjolišgođiidet nu bures. Gii
hehttii din čuovvumis duohtavuođa ? Son gii rávkkai din, ii leat
sártnuhan din dása. Unna suvrradáiggáš suvrudahttá olles dáiggi!
Hearrá lea addán munnje dan luohttámuša din hárrái ahte dii ehpet
dáhto oaivvildit eará go mun. Dat guhte čádjidahttá din, oažžu
duomus, gii dal juo leažžá. Oskuguoimmit, jos leažžá nu ahte
mun ain lean sárdnideamen birračuohpahusa, manne de
doarrádallojuvvon ? Dalle han ruossa vearránus livččii váldojuvvon
eret. Vare gáldešedje iežaset, sii geat čádjidahttet din!
Vuoigŋa ja oažži Oskuguoimmit, dii han lehpet rávkojuvvon
friddjavuhtii. Allet fal divtte friddjavuođa šaddat oačči ággan,
muhto bálvalehket guhtet guimmiideattet ráhkisvuođas. Dasgo olles
láhka ollašuvvá dán ovtta báhkkomis: Don galggat ráhkistit
lagamuččat nugo iežat. Muhto go dii snealkubehtet ja hámsubehtet
guhtet guimmiideattet, de váruhehket, amadet loahpas duššadit
guhtet guimmiideattet! Mun cealkkán: Vádjolehket Vuoiŋŋas amadet
duhtadit oačči anistumiid. Dasgo oačči anistumit vuostálastet
Vuoiŋŋa, ja Vuoigŋa vuostálastá oačči. Dat sohtet guhtet
guimmiideaset vuostái, nu ahte dii ehpet beasa dahkat dan maid
hálidehpet. Jos Vuoigŋa láide din, de ehpet leat lága vuložat
. Lea čielggas mat oačči dagut leat: fuorrávuohta,
buhtismeahttunvuohta, badjelmearálašvuohta, eahpeipmilbálvaleapmi
ja bahá noaidevuohta, vašálašvuohta, riidaleapmi, udnohisvuohta,
moarri, gážžárisvuohta, soahpameahttunvuohta, sierrasearvádallan
, gáđašvuohta, gárremat, borešvuohta ja eanet dakkárat. Nugo
ovdal juo lean várren: Sii geat dahket dakkáriid, eai árbe Ipmila
riikka. Muhto Vuoiŋŋa šaddu lea ráhkisvuohta, illu, ráfi,
guhkesmielalašvuohta, ustitlašvuohta, buorrevuohta,
oskkáldasvuohta, vuollegašvuohta ja mearálašvuohta. Láhka ii leat
dakkáriid vuostái. Sii geat gullet Kristusii, leat russiinávlen
oaččiset oktan himuiguin ja anistumiiguin. Jos mii eallit
Vuoiŋŋas, de vádjolehkot ge Vuoiŋŋas. Allot váinnut guoros gudni
, allot ge hástal guhtet guimmiideamet ja šatta gáđašin. Kristusa
láhka Oskuguoimmit, jos oktage gávnnahalaš dahkamis veriid, de
fertebehtet dii geain lea Vuoigŋa, bagadit su vuollegašvuođain
. Várut, amat don ge geahččaluvvot. Guddet guhtet guimmiideattet
nođiid, ja ollašuhttet dainna lágiin Kristusa lága. Dat guhte
gáddá iežas maninge, vaikko ii leat mihkkege, beahttá iežas
. Guorahallos juohkehaš duššefal iežas daguid, de son sáhttá
čevllohallat das mii son ieš lea, ii ge dárbbaš veardidit iežas
earáiguin, dasgo juohkehaš galgá guoddit iežas noađi. Dat geasa
oahpahuvvo Ipmila sátni, juogadehkos buot buriid oahpaheddjiinis
. Allet čádjádala! Ipmil ii divtte iežas bilkiduvvot. Olmmoš
láddje dan maid gilvá. Dat guhte gilvá oažžásis, láddje gáđohusa
oaččis; dat guhte gilvá Vuigŋii, láddje agálaš eallima
Vuoiŋŋas. Allot váibba dahkamis buriid. Jos mii eat vuollán, de
mii oažžut láddjet go áigi dievvá. Dahkkot buriid buohkaide nu
guhká go lea áigi, ja eanemusat sidjiide geat gullet oskku
dáluolbmuide. Loahppasánit Gehččet makkár stuora bustávaiguin mun
čálán gieđainan didjiide! Sii geat bággejit din birračuohpahit
iežadet, leat dakkárat geat dáhttot háhkat alcceseaset olgguldas
gudni vai veltet doarrádallojuvvomis Kristusa ruossa dihtii. Eai sii
ge jeagat lága geat diktet iežaset birračuhppojuvvot, muhto sii
dáhttot din birračuhppojuvvot, vai sáhtášedje evllohallat dainna
mii lea dáhpáhuvvan din rupmašiidda. Muhto mun in goassege dáhto
rábmot maidege eará go min Hearrá Jesus Kristusa ruossa masa máilbmi
lea russiinávlejuvvon, mu dáfus ja mun máilmmi dáfus
. Birračuohpahus dahje birračuohpakeahttáivuohta ii leat deaŧalaš
, muhto deaŧalaš lea ahte lea ođđa sivdnádus. Ráfi ja
váibmoláđisvuohta lehkos singuin geat vádjolit dán njuolggadusa
mielde, ja Ipmila Israeliin! Dás duohko ii oktage oaččo šat
givssidit mu, dasgo mus leat Jesusa mearkkat iežan rupmašis
. Oskuguoimmit, min Hearrá Jesus Kristusa árbmu lehkos din
vuoiŋŋain! Amen. Dearvvuođat Bávlosis, Ipmila dáhtu mielde Jesus
Kristusa apoastal, Efesosa bassi olbmuide, geat oskot Kristus
Jesusii. Árbmu lehkos dinguin ja ráfi Ipmilis, Áhčisteamet, ja
Hearrá Jesus Kristusis! Máidnun Rámiduvvon lehkos Ipmil ja Hearrámet
Jesus Kristusa Áhčči, guhte Kristusis lea buressivdnidan min buot
Vuoiŋŋa almmálaš buressivdnádusain. Son lea válljen min Kristusis
juo ovdal go máilbmi vuođđuduvvui, vai mii livččiimet basit ja
láitemeahttumat su ovddas. Ráhkisvuođastis son lea ovddalgihtii
mearridan min oažžut máná vuoigatvuođa iežas luhtte Jesus Kristusa
bokte. Dát lei su árpmolaš dáhtu ja buori miela mielde, vai su
árpmu hearvásvuohta rámiduvvošii, dat man son attii midjiide ráhkis
Bártnis bokte. Su varas mis lea lonástus ja suttuid ándagassii
addojupmi. Nu rikkis lea Ipmila árbmu man son valljugasat lea
golggahan midjiide ja addán midjiide buot viisodaga ja jierbmáivuođa
. Son lea almmuhan midjiide dáhtus čiegusvuođa áigumušas mielde man
son ieš lei mearridan ovddalgihtii ja man galggai ollašuhttit go
áigi dievai: Son dáhtui ovttastahttit buot Kristusis, buot dan mii
lea almmis ja eatnama alde. Su siste mii leat maiddái ožžon
árbeoasi, mii geat ovddalgihtii leimmet mearriduvvon dasa, dasgo son
duddjo buot iežas áigumuša ja dáhtu mielde, vai mii šattašeimmet
rámádussan su hearvásvuhtii, mii geat ovdal juo leat dorvvastan
Kristusii. Su siste dii ge lehpet oskugoahtán go gulaidet
duohtavuođa sáni, bestojumádet evangeliuma, Su siste dii lehpet
ožžon seailan, Bassi Vuoiŋŋa, gii lei lohpiduvvon. Son lea min
árbbi dáhkádus, ahte Ipmila iežas álbmot lonistuvvo, su
hearvásvuođa rámádussan. Giittus Ipmilii ja rohkos Go mun lean
gullan din oskku birra Hearrá Jesusii ja din ráhkisvuođa birra buot
bassi olbmuide, de in heaitte giitimis Ipmila din ovddas go muittán
din rohkosiinnán. Mun rohkadalan ahte Hearrámet Jesus Kristusa Ipmil
, hearvásvuođa Áhčči, attášii didjiide viisodaga ja almmustusa
Vuoiŋŋa, vai dii dovddašeiddet su. Vare son attášii čuovgasa
din váimmu čalbmái, vai dii áddešeiddet makkár doivui son lea
rávkan din, man rikkis ja hearvás árbbi son addá bassi olbmuidasas,
ja man mihtitmeahttun stuoris su fápmu lea min gaskkas geat oskut
. Seammá veagalaš fámu son čájehii go bajásčuoččáldahtii Kristusa
jábmiid luhtte ja bijai su olgeš gieđas beallái almmis, buot
oaivámuččaid ja válddiid bajábeallái, buot fámuid ja hearrávuođaid
bajábealláija buot namaid bajábeallái mat sáhttet namahuvvot, eai
duššefal dálá máilmmis, muhto maiddái boahtte máilmmis ge. Ipmil
bijai buot su julggiid vuložin ja bijai girku oaivin su guhte ráđđe
buot. Girku lea Kristusa rumaš ja su dievasvuohta, su gii deavdá
buot mii lea. Jápmimis eallimii Dii leiddet jápmán rihkkumiiddádet ja
suttuideattet dihtii go eliidet dálá máilmmi vieruid mielde ja
jeagadeiddet áimmu fámuid oaivámučča, dan vuoiŋŋa mii dál duddjo
eahpegulolaččain. Oktii mii buohkat leimmet dego sii; mii
čuovuimet oaččálaš anistumiid ja dagaimet oačči ja
jurdagiiddámet dáhtu mielde. Nu mii leimmet luonddusteamet Ipmila
moari vuolde, nugo buot earát ge. Muhto Ipmil, geas lea valljugasat
váibmoláđisvuohta, lea ráhkistan min nu stuora ráhkisvuođain ahte
son dagai min eallin oktan Kristusiin, vaikko mii leimmet jápmán
rihkkumiiddámet dihtii. Árpmus dii lehpet bestojuvvon. Kristus
Jesusis son bajásčuoččáldahtii min oktan suinna ja attii midjiide
ge saji almmis, ja nu son dáhtui čájehit buot boahtte áiggiide man
valljogas rikkis su árbmu ja buorrevuohta lea, dat man son attii
midjiide Kristus Jesusis. Dasgo árpmustis Ipmil lea beastán din go
oskubehtet. Bestojupmi ii leat din iežadet dahku, muhto Ipmila
attáldat. Dat ii leat olbmuid daguid duohken, amas oktage
čevllohallat. Dasgo mii leat Ipmila dahku, son lea sivdnidan min
Kristus Jesusis buriide daguide, maid Ipmil juo ovdal lea bidjan
gárvvisin midjiide, vai mii vádjolivččiimet daid siste. Kristus
ovttastahttá báhkiniid ja juvddálaččaid De muitet ahte dii leiddet
báhkinat riegádeamis ja gohčoduvvuidet birračuohpakeahttájin, - nu
gohčodit din, sii geat gohčodit iežaset birračuhppojuvvon
olmmožin, danne go olbmo gieđain sii leat rumašlaččat
birračuhppojuvvon. Muitet ahte dii dalle leiddet Kristusa haga. Dii
leiddet Israela álbmoga vuoigatvuođaid olggobealde, ii ge dis lean
oassi lihtuin ja daid lohpádusain, ja dii eliidet dán máilmmis
doaivaga ja Ipmila haga. Muhto dál, Kristus Jesusis, lehpet dii
geat ovdal leiddet guhkkin eret, boahtán lahka Kristusa varas. Dasgo
son lea min ráfi. Son dagai goappašagaid, báhkiniid ja
juvddálaččaid, oktan, ja rupmašis addimiin son gaikkodii
vašálašvuođa muvrra mii earuhii sin. Son heaittihii lága oktan
báhkkomiiguin ja njuolggadusaiguin, vai son ieš dagašii alddis dan
guoktása oktan ođđa olmmožin ja nu duddjošii ráfi. Ovtta
rupmašis son soabahii dan guoktá Ipmiliin go son jámii ruossa alde ja
nu gottii vašálašvuođa. Son bođii ja sárdnidii ráfi didjiide geat
leiddet guhkkin eret, ja sidjiide geat ledje lahka. Dasgo su dihtii
sáhttit sihke mii ja dii beassat ovtta Vuoiŋŋas Áhči lusa. Dii
nappo ehpet leat šat amas olbmot ja vierrásat, muhto dii lehpet
Ipmila olbmuid siidaguoimmit ja gullabehtet Ipmila dáluolbmuide. Dii
lehpet huksejuvvon apoastaliid ja profehtaid vuođu ala, man
čiehkageađgi lea Kristus Jesus ieš. Son doallá oppa viesu čoahkis
vai dat šattašii Hearrá bassi tempelin, ja su siste dii ge
huksejuvvobehtet Ipmila vuoiŋŋalaš viessun. Bávlos, báhkiniid
apoastal Dan dihtii mun, Bávlos, gii dál lean Jesus Kristusa fáŋgan
din báhkiniid dihtii, sojaldahtán čippiidan. Dii han lehpet gullan
Ipmila árpmu doaimma birra, mii addojuvvui munnje din várás. Dát
čiegusvuohta dieđihuvvui munnje almmustusas, nugo lean juo čállán
oanehaččat. Ja go dii lohkabehtet dan, de árvidehpet man bures mun
dovddan Kristusa čiegusvuođa. Dat ii almmustuvvan ovddit buolvvaid
olbmuide, muhto dál lea Vuoigŋa almmustahttán dán čiegusvuođa su
bassi apoastaliidda ja profehtaide ahte maiddái báhkinat ge Jesus
Kristusa dihtii leat ožžon oasi árbbis evangeliuma bokte; sii leat
seammá rupmaša lahtut ja leat dan lohpádusa oasálaččat. Ja dán
evangeliuma bálvaleaddjin mun šadden go Ipmil stuora fámustis attii
munnje árpmus attáldahkan. Mun, guhte lean heajumus Ipmila bassi
olbmuid gaskkas, lean ožžon árpmu sárdnidit báhkiniidda evangeliuma
Kristusa árvitmeahttun riggodaga birra ja almmuhit buohkaide Ipmila
čihkkojuvvon áigumuša, dan čiegusvuođa mii agálašvuođa rájes
lea leamaš Ipmilis, gii sivdnidii buot. Nu almmustuvvá dál Ipmila
eatnatgeardásaš viisodat girku bokte almmiid oaivámuččaide ja
fámuide. Dát lea Ipmila agálaš áigumuša mielde, man son
ollašuhtii Kristus Jesusis, Hearrásteamet. Su siste ja oskkodettiin
sutnje mii sáhttit boahtit Ipmila ovdii roahkkatvuođain ja
luohttevašvuođain. Dan dihtii mun ánun din amadet arvvahuvvat,
vaikko mun ferten gillát áŧestusid din dihtii. Dat han lea didjiide
gudnin! Rohkos fámu ja áddejumi ovddas Dan dihtii mun sodjalahtán
čippiidan Áhči ovddas, gii lea buohkaid áhčči geat gohčoduvvojit
mánnán almmis ja eatnama alde. Vare son geas lea nu cealkemeahttun
hearvásvuohta, nannešii din siskkáldas olbmo fámuinis ja
Vuoiŋŋainis, vai Kristus ásašii din váimmuin go dii oskubehtet
. Ja vare ráhkisvuohta livččii din ruohtas ja vuođđu, vai dii
áddegoađášeiddet Kristusa ráhkisvuođa govdodaga ja guhkkodaga,
allodaga ja čikŋodaga, ja oahpašeiddet dovdat maiddái dan, mii
manná buot dieđu badjel, dassážii go oppa Ipmila dievasvuohta
deavdá din. Son guhte duddjo min siste fámuinis, ja sáhttá dahkat
valljugasabut go dan maid mii sáhttit rohkadallat ja áddet, sutnje
lehkos gudni girkus ja Kristus Jesusis buot buolvvaid čađa ja buot
agálašvuhtii! Amen. Vuoiŋŋa searvevuohta De mun, guhte lean
fáŋgan Hearrá dihtii, rávven din eallit dohkálaččat din rávkojumi
mielde. Lehket álo ustitlaččat, vuollegaččat ja
guhkesmielalaččat vai gierdabehtet guhtet guimmiideattet
ráhkisvuođas. Vigget várjalit Vuoiŋŋa oktavuođa dainna ráfiin mii
čatná din oktii: okta rumaš ja okta Vuoigŋa, nugo lea dat okta
doaivu ge masa dii lehpet rávkojuvvon. Okta lea Hearrá, okta osku,
okta gásta, okta Ipmil ja buohkaid Áhčči, guhte ráđđe buohkaid,
doaibmá buohkaid bokte ja lea buohkaid siste. Muhto juohkehaš mis
lea ožžon dan árpmu man Kristus lea mihtidan. Dan dihtii celkojuvvo
: Son manai bajás allagassii ja doalvvui fánggaid mielddis sálašin,
son attii olbmuide attáldagaid. Go celkojuvvo ahte son manai bajás,
ii go dat mearkkaš ahte son vuos njiejai gitta eatnama vuolimus
čiekŋalasa rádjái ? Ja son gii njiejai, lea dat seammá guhte manai
guhkás bajás buot almmiid bajábeallái vai son deavddášii buot. Son
ásahii muhtumiid apoastalin, muhtumiid profehtan, muhtumiid
evangelistan, muhtumiid báimmanin ja oahpaheaddjin, vai sii
ráhkkanahtášedje bassi olbmuid bálvalussii, ja nu huksešedje
Kristusa rupmaša, dassážii go mii buohkat ollet oskku searvevuhtii
ja Ipmila Bártni dovdamuššii, ja mii rávásmuvvat ja juksat Kristusa
dievasvuođa. De mii eat leat šat mánát geaid buotlágán
oahppobiekkat suhpodit ja rievddahit duohko deike, ja geat jorralit
go fillejeaddji ja gávvilis olbmot juonastit minguin. Muhto
ráhkisvuođas mii galgat čuovvut duohtavuođa ja juohke dáfus
stuorrut nu ahte mii ovttastahttojuvvot Kristusiin guhte lea oaivi
. Son bidjá oktii olles rupmaša ja doallá dan čoahkis buot suonaigui
, nu ahte juohke lađas bargá dan maid juo galgá ge, ja nu rumaš
stuorru ja huksejuvvo ráhkisvuođas. Olbmo boares ja ođđa luondu De
mun várren din Hearrá nammii: Allet šat eale báhkiniid láhkái! Sin
jurdagat leat gurrosat, sin jierbmi sevnnjodahtton, ja dat eallin
man Ipmil addá, lea amas sidjiide. Dasgo sii eai dovdda su ja sin
váimmut leat buoššuduvvon. Heahpankeahttá sii addet iežaset
nuoskivuhtii ja ellet buhtismeahttunvuođas ja hánisvuođas juohke
dáfus. Muhto dakkárin dii ehpet leat oahppan dovdat Kristusa! Dii
han lehpet gullan su birra ja su siste oahpahuvvon dan duohtavuođa
mielde mii Jesusis lea. Allet vádjol ovddeš láhkái, muhto nullet
eret boares luonddu mii lea duššamin behtolaš anistumiiddihtii
. Ođasmuvvet vuoiŋŋas ja mielas ja gárvodehket ođđa olbmo, guhte
lea sivdniduvvon Ipmila gova mielde eallit vanhurskkis ja duohta bassi
eallima. Ođđa eallin Dan dihtii, hilgádehket giellásiin! Sárdnot
duođa, juohkehaš lagamužžasis, dasgo mii han leat guhtet
guimmiideamet lahtut. Jos suhttabehtet, de allet suddut, ja sohpet
riiddudet ovdal go beaivváš luoitáda. Allet atte liibba beargalahkii
. Suola ii galgga šat suoládit, muhto bargat rahčat gieđaidisguin
, vai sus livččii maid addit daidda geat dárbbašit dan. Allet
divtte unohis ságaid boahtit njálmmisteattet, muhto sárdnot dušše
dan mii lea buorre ja ávkkálaš ja illun sidjiide guđet guldalit
. Allet moraštahte Ipmila Bassi Vuoiŋŋa gean dii lehpet ožžon
seailan gitta lonástusa beaivái. Hilgot juohke lágán bahčavuođa,
hohppuivuođa, vaši, riidaleami ja bilkideami ja buot bahávuođa
. Lehket baicca buorit guhtet guimmiidasadet; lehket váibmoláđđásat
ja addet ándagassii guhtet guimmiidasadet nugo Ipmil ge lea addán
didjiide ándagassii Kristusis. Atnet nappo Ipmila ovdagovvan, dii
geat lehpet su ráhkis mánát. Vádjolehket ráhkisvuođas, nugo Kristus
ge lea ráhkistan min ja addán iežas min dihtii attáldahkan,
njuovvanoaffarin mii lea Ipmila miela mielde. Furrošeapmi, juohke
lágán buhtismeahttunvuohta dahje ruhtaváibmilvuohta eai galgga oppa
namuhuvvot ge din gaskkas; dakkárat eai heive Ipmila bassi olbmuide
. Šleidošeapmi, árvvohis ságat ja snoallan ge leat heivetmeahttumat
. Giitet baicca Ipmila! Dii han diehtibehtet bures ahte Kristusa ja
Ipmila riikka ii oaččo árbet oktage furrošeaddji, buhtismeahttun
dahje ruhtaváibmil, gii dien láhkái bálvala eahpeipmila. Allet
divtte geange fillet din duššálaš sániiguin! Dasgo buot dát
dagahit ahte Ipmila moarri deaivá buohkaid guđet eai jeagat su
. Allet searvástala singuin! Čuovgasa mánát Oktii dii ge leiddet
seavdnjadas, muhto dál dis báitá Hearrá čuovggas. Vádjolehket dasto
čuovgasa mánnán! Dasgo čuovgasa šattut leat buorrevuohta,
vanhurskkisvuohta ja duohtavuohta. Guorahallet mii lea Hearrá miela
mielde! Allet searvva seavdnjadasa šattohis daguide, muhto buktet
baicca daid albmosii. Dakkáriid maid muhtumat dahket čihkosis, lea
heahpatlaš vel namahit ge. Muhto go čuovggas almmustahttá visot,
de dat boahtá albmosii, ja buot mii boahtá albmosii, lea čuovggas
. Dan dihtii celkojuvvo ge ná: Morit, don oađđi! Bajásčuožžil
jábmiid luhtte, de Kristus čuvge du. De váruhehket dárkilit mo dii
vádjolehpet, ehpet jierpmehis olmmožin, muhto jierpmálažžan
. Atnet juohke vuogas liibba ávkin, dasgo dát leat bahás beaivvit
. Allet leage jallat, muhto áddejehket Hearrá dáhtu. Allet juhkaluva
viinnis, dasgo das boahtá gudnehis eallin. Muhto diktet baicca
Vuoiŋŋa deavdit iežadet, ja sárdnot guhtet guoibmáseattet
sálmmaiguin ja giittuslávlagiiguin ja vuoiŋŋalaš lávlagiiguin;
lávlot ja čuojahehket váimmusteattet Hearrái! Giitet álo Ipmil Áhči
buot áššiin Hearrámet Jesus Kristusa nammii. Ruoktu ja bearaš
Lehket guhtet guimmiideattet vuolibuččat gudnejahtedettiin Kristusa
! Áhkát, lehket boatnjáidet dego Hearrá iežas vuolibuččat. Dasgo
boadnjá lea áhká oaivi, nugo Kristus lea girku oaivi; son lea
beastán dan, dasgo dat lea su rumaš. Nugo girku lea Kristusa
vuolibuš, nu lehkoset áhkát ge juohke dáfus boatnjáideaset
vuolibuččat. Boatnját, ráhkistehket áhkádet, nugo Kristus
ráhkistii girku ja attii iežas dan ovddas vai son basuhivččii ja
buhtistivččii dan čáziin ja sániin. Nie son dáhtui bidjat girku
hearvásin iežas ovdii, almmá duolva dielkku, roavčči dahje mange
dakkáračča haga, vai dat livččii bassi ja láitemeahttun. Seammá
láhkái boatnját leat geatnegasat ráhkistit áhkáset dego iežaset
rupmaša. Dat guhte ráhkista áhkás, ráhkista iežas. Ii oktage
vašut iežas rupmaša, muhto biebmá ja dikšu dan nugo Kristus ge
girku. Dasgo mii leat su rupmaša lahtut. Dan dihtii boadnjá
guođđá áhčis ja eatnis ja bissu áhkás luhtte, ja dat guovttis
šaddaba oktan oažžin. Dát čiegusvuohta lea stuoris; ja mun
oaivvildan Kristusa ja girku. Muhto dat guoská maiddái didjiide ge
ahte juohkehaš galgá ráhkistit áhkás dego iežas, ja áhkká gis galgá
atnit árvvus boatnjás. Mánát, jeagadehket vánhemiiddádet Hearrá
dihtii, dasgo dat lea riekta.  " Don galggat gudnejahttit áhčát ja
eatnát ", dát lea vuosttaš báhkkon masa gullá lohpádus: " vai
geavašii dutnje bures ja don ealášit guhká eatnama alde ". Áhčit,
allet suhttat mánáideattet, muhto bajásgesset ja rávvejehket sin
Hearrá dáhtu mielde. Šlávat, jeagadehket eatnanlaš isidiiddádet
baluin ja doarggistemiin ja duođalaš váimmuin, dego Kristusa
. Allet guoktiluša ja njálggástala olbmuiguin, muhto lehket Kristusa
bálvaleaddjit geat dahkabehtet Ipmila dáhtu oppa sielus. Bálvalehket
áŋgirvuođain dego livččiidet Hearrá šlávat, ehpet ge olbmuid
šlávat. Dii diehtibehtet ahte juohkehaš oažžu bálkká Hearrás jos
son dahká buori, leažžá dal friddja dahje šlávva. Isidat,
meannudehket šlávaiguin seammá láhkái allet ge áitte sin! Dii
diehtibehtet ahte sis ja dis lea seammá Hearrá almmis, ii ge son
geahča olbmo hámi beallái. Ipmila olles vearjosuojit Loahpas:
Šaddet gievran Hearrás ja su veagalaš fámus! Gárvodehket Ipmila
vearjosujiid, vai nagadivččiidet vuostálastit beargalaga gávvilis
fallehemiid. Dasgo eat mii soađa oačči ja vara vuostái, muhto
oaivámuččaid ja fámuid vuostái, máilmmi hearráid vuostái guđet
ráđđejit dán áiggi seavdnjadasas, almmiid bahávuođa
vuoigŋaveagaid vuostái. Gárvodehket dan dihtii Ipmila vearjosujiid,
vai veajášeiddet vuostálastit go bahás beaivi boahtá ja bissut
čuoččat go lehpet vuoitán buot. De bissot nanusin, boahkánastet
duohtavuođain, ja gárvodehket vanhurskkisvuođa ruovdegárvvu, ja
atnet julggiin gáman dan geargatvuođa maid ráfi evangelium addá
. Loktejehket álo oskku galbba mainna sáhttibehtet čáskadit buot
bahákasa buolli njuolaid. Atnet bestojumi oaivesuoji ja Vuoiŋŋa
miehki mii lea Ipmila sátni. Rohkadaladettiin átnot Ipmilis veahki,
ja rohkadallet álelassii Vuoiŋŋas! Gohcet ja bissot nanusin
rohkadallamiin buot Ipmila olbmuid ovddas. Rohkadallet maiddái mu
ovddas ge ahte munnje addojuvvošedje rivttes sánit go raban njálbmán
, vai mun sáhtášin roahkkatvuođain sárdnidit evangeliuma
čiegusvuođa, man áirras mun lean dáppe giddagasas ge. Rohkadallet
ahte mun oččošin roahkkatvuođa sárdnut nu mo galggan
. Loahppasánit Vai dii ge dieđášeiddet makkár dilis mun lean ja mo
muinna manná, de Tykikos muitala didjiide buot. Son lea min ráhkis
oskuviellja ja oskkáldas bálvaleaddji Hearrás. Aiddo dan dihtii mun
vuolggahan su din lusa vai dii dieđášeiddet mo min dilli lea, ja
vai son árvvosmahtášii din váimmuid fas. Ráfi lehkos oskuguimmiiguin
, ja ráhkisvuohta ja osku mii boahtá Ipmil Áhčis ja Hearrá Jesus
Kristusis! Árbmu lehkos buohkaiguin geat ráhkistit Hearrámet Jesus
Kristusa nohkameahttun ráhkisvuođain! Dearvvuođat Bávlosis ja
Timoteusis, Jesus Kristusa bálvaleddjiin, buot Filippi bassi
olbmuide guđet leat Kristus Jesusis, oktan searvegotti
goziheddjiiguin ja bálvaleddjiiguin. Árbmu lehkos dinguin ja ráfi
Ipmilis, Áhčisteamet, ja Hearrá Jesus Kristusis! Giittus ja rohkos
searvegotti ovddas Mun giittán álelassii Ipmilan go mun muittán din
. Juohke háve go mun rohkadalan din buohkaid ovddas, de dagan dan
iluin, danne go dii lehpet leamaš oasálaččat evangeliuma barggus
vuosttaš beaivvi rájes gitta dássážii. Ja mun lean vissis das ahte
son guhte álggahii buori dagu din siste, ollašuhttá dan gitta Jesus
Kristusa beaivvi rádjái. Lea riekta ahte mun jurddašan nu din
buohkaid birra. Dasgo mun guottán din váimmustan, ja dii lehpet
buohkat seammá árpmu oasálaččat go mun, leaččan dal guoddimin
láhkkiid dahje bealušteamen ja nannemin evangeliuma. Ipmil lea mu
duođašteaddji das mo mun áibbašan din buohkaid Kristus Jesusa
njuoras ráhkisvuođain. Ja dát lea mu rohkos ahte din ráhkisvuohta
lassánivččii dieđu ja árvádusa hárrái, vai dii áddešeiddet dan
mii lea mávssolaš ja livččiidet buhttásat ja láitemeahttumat
Kristusa beaivvi rádjái, dievva vanhurskkisvuođa šattuin, maid
Jesus Kristus duddjo, Ipmilii gudnin ja máidnumin. Bávlosa
fáŋgavuohta ja evangeliuma sárdnideapmi Oskuguoimmit, mun dáhtun din
diehtit ahte dat mii lea dáhpáhuvvan munnje, lea leamaš evangeliumii
ovdáneapmin. Lea šaddan dovddusin buot ladnesoalddáhiidda ja earáide
ahte mun guottán láhkkiidan Kristusa dihtii. Mu fáŋgavuohta lea
nannen eanaš oskuguimmiid oskku Hearrái, nu ahte sii leat ožžon
stuorit roahkkatvuođa sárdnidit sáni balakeahttá. Muhtumat gal
sárdnidit Kristusa gáđašvuođa ja riiddu dihtii, muhto earát dahket
dan buriin dáhtuin ge, ja sii sárdnidit ráhkisvuođain, danne go
dihtet ahte mun lean biddjojuvvon giddagassii bealuštit evangeliuma
. Dat earát sárdnidit Kristusa bajidan dihtii iežaset, eai ge sis
leat duođalaš áigumušat, dasgo sii navdet ahte sáhttet dahkat mu
fáŋgavuođa losibun. Muhto maid dat dahká ? Kristus goittot
sárdniduvvo juohke láhkái, lehkos dal behtolašvuođain dahje
duohtavuođain, ja das mun illudan. Eallin lea Kristus, jápmin lea
vuoitu Muhto mun áiggun ain illudit dasgo mun dieđán ahte dát šaddá
munnje bestojupmin, danne go dii rohkadallabehtet mu ovddas ja Jesus
Kristusa Vuoigŋa lea addon munnje veahkkin. Ja mus lea dat
vuordámuš ja doaivva ahte mun in šatta heahpadii mange áššis,
muhto ahte mun dál, nugo álo ovdal ge, oaččun roahkkatvuođa
hearvásmahttit Kristusa iežan rupmašis, šattaš go eallimis dahje
jápmimis. Dasgo munnje eallin lea Kristus ja jápmin lea vuoitu
. Muhto jos mun bázán dása eallit ja dat livččii ávkin mu bargui,
de in dieđe goappá vállježan. Mun geasuhuvvon goappašiid beallái:
Mun hálidivččen vuolgit dáppe eret ja leat Kristusiin, dasgo dat
livččii buot buoremus. Muhto din dihtii lea dárbbašlaččat bissut
heakkas. Dás mun lean vissis, ja danne dieđán ahte ealán ain dáppe
ja bisun din buohkaid luhtte vai dii ovdánivččiidet ja
illudivččiidet oskkus. Ja go mun boađán fas din lusa, de dii
oažžubehtet vel eambbo siva illudit Kristus Jesusis mu dihtii
. Sohtet evangeliuma beales Kristusa miellalágiin Ellet fal dakkár
eallima mii dohkke Kristusa evangeliumii, nu ahte mun - jogo dal
bođežan ja ieš oinnežan din, dahje leaččan eret - beasan gullat
ahte dii bissubehtet nannosit ovtta vuoiŋŋas, nu ahte soahtabehtet
ovttain sieluin evangeliuma oskku beales, ehpet ge bala
vuostálastiineattet mange láhkái. Dát lea mearka Ipmilis sidjiide
ahte gáđohus vuordá sin, ja bestojupmi din. Dasgo Kristusa dihtii
dii lehpet ožžon árpmu ehpet dušše oskut sutnje, muhto velá
gillát ge su dihtii. Dii soahtabehtet dan seammá soađi man lehpet
oaidnán mu soahtamin, ja man dál gullabehtet ahte lean ain soahtamin
. Kristusa gulolašvuohta ja vuollegašvuohta Jos dasto Kristusis lea
jeđđehus, ráhkislaš árvvosmahttin, searvevuohta man Vuoigŋa addá
, ja jos lea njuorasvuohta ja árkkálmastinvuohta din gaskkas, de
dahket dál mu ilu ollisin: Atnet searvevuođa ovttain ráhkisvuođain
, ovttain jurdagiin ja mielain. Allet daga maidege dušše
vuovdnáivuođa ja guoros gudneáŋgirvuođa dihtii, muhto lehket
ustitlaččat ja atnet earáid alibun go iežadet. Allet jurddaš
dušše iežadet ávkki, muhto maiddái earáid ávkki. Čájehehket
seammá miellalági go Kristus Jesusis lei! Son lei Ipmila hápmásaš,
muhto ii atnán sálašin leat Ipmila láhkásaš. Son luobai buot das
mii sus lei, válddii šláva hámi ja šattai olbmuid láhkásažžan
. Son elii nugo olmmoš olbmuid gaskkas; son vuolidii iežas ja lei
gulolaš jápmima rádjái, velá ruossa jápmima rádjái. Dan dihtii lea
Ipmil bajidan su allagii ja addán sutnje nama buot namaid badjel, vai
juohke čibbi sodjalahttošii Jesusa nammii, almmis, eatnama alde ja
eatnama vuolde, ja juohke njuovčča dovddastivččii ahte Jesus
Kristus lea Hearrá, Ipmil Áhččái gudnin! Ipmila mánát máilmmis
Ráhkkásiiddán, nugo dii álo lehpet leamaš gulolaččat go mun ledjen
din luhtte, de lehket dađe gulolaččabut dál go mun lean eret, ja
barget baluin ja doarggistemiin vai bestojuvvošeiddet! Dasgo Ipmil
lea dat gii duddjo din siste dan ahte dii sihke dáhtubehtet ja
dahkabehtet su buori dáhtu mielde. Dahket buot nimmorkeahttá ja
ággatkeahttá, vai dii livččiidet láitemeahttumat ja buhttásat,
Ipmila máinnehis mánát, gasku gážžáris ja jorggu sohkagotti. Das
dii báitibehtet dego čuovggat máilmmis go doallabehtet gitta eallima
sánis. De mun oaččun dan rámi Kristusa beaivvi ahte in leat bargan
in ge rahčan duššás. Vaikko vel mu varra ge golggahuvvošii go mun
buvttán ovdan din oskku oaffarin Ipmilii, de mun dattege illudan ja
ávvudan dinguin buohkaiguin. Illudehket ja ávvudehket dii ge seammá
láhkái muinna! Timoteus ja Epafroditus vuolggahuvvoba Filippii
Luohtedettiin Hearrá Jesusii mun doaivvun fargga beassat vuolggahit
Timoteusa din lusa, vai mun ge roahkasmuvašin go gulan didjiide
ságaid. Mus ii leat oktage su lágán gii sáhttá nu duođalaččat
atnit dis fuola. Dasgo buohkat earát bivdet dušše iežaset ávkki,
eai ge dan mii gullá Jesus Kristusii. Muhto dii diehtibehtet man
luohtehahtti Timoteus lea. Son lei dego bárdni gii veahkeha áhčis,
go moai ovttas bálvaleimme evangeliuma. Mun doaivvun ahte sáhtášin
vuolggahit su din lusa nu fargga go oainnán mo manná mu áššiin. Ja
mun luohtán Hearrái ahte mun ge fargga beasan boahtit. Mun lean
maiddái mearridan vuolggahit Epafroditusa din lusa. Son lea mu
oskuviellja, mu bargoguoibmi ja soahteguoibmi gean dii vuolggaheiddet
veahkehit mu dalle go mun dárbbašin. Son lea áibbašan din ja
muosehuvai danne go dii leiddet gullan ahte son lei buohcamin. Buozus
son duođaid ge lei, lahka jámi. Muhto Ipmil árpmihii su, ii ge
dušše su, muhto maiddái mu, aman oažžut morraša morraša ala
. Dan dihtii anán ge dađe deaŧaleabbon vuolggahit su din lusa, vai
dii beasašeiddet illudit go oaidnibehtet su fas, ja mun ge livččen
uhcit morrašis. Vuostáiváldet su Hearrá nammii stuora iluin, ja
atnet gudnis su lágán olbmuid. Dasgo son lei Kristusa barggu dihtii
lahka jámi go son ii seastán heakkas geahččalettiin veahkehit mu
dainna mainna ieža ehpet sáhttán veahkehit mu. Kristus dahje
birračuohpahus Muđuid, oskuguimmiidan: Illudehket Hearrás! Mun in
váibba geardduheames dan maid ovdal lean cealkán, ja dat addá
didjiide oadjebasvuođa. Váruhehket beatnagiin, bahás bargiin, sis
geat gáldejit iežaset. Dasgo mii leat albma birračuhppojuvvon
olbmot, mii geat bálvalit Ipmila Vuoiŋŋa vehkiin, ja mis lea rápmi
Jesus Kristusis, eat ge luohte alcceseamet. Dattege maiddái mun ge
sáhtášin luohttit alccesan. Jos oktage oaivvildeažžá ahte sáhttá
luohttit alccesis, de mun sáhtán dan vel eanet. Dasgo mun
birračuhppojuvvojin gávccát beaivvi, gulan Israela álbmogii ja
Benjamina čerdii, lean hebrealaš riegádan hebrealaččain, lága
čuovvumis ledjen farisealaš, doarrádallen girku áŋgirvuođain ja
ledjen láitemeahttun lága čuovvumis. Muhto buot dan mii ovdal lei
munnje vuoitu, anán dál vahágin Kristusa dihtii. Duođaid, mun anán
maiddái buot vahágin dan ektui mii lea ollu eanet veara, ahte dovddan
Jesus Kristusa, mu Hearrá. Su dihtii mun lean massán buot, ja anán
dan duššin vai oččošin Kristusa vuoitun ja beasašin gullat
sutnje. In fal iežan vánhurskkisvuođain, mii boahtá lágas, muhto
dainna vánhurskkisvuođain mii boahtá oskkus Kristusii, man Ipmil
addá sidjiide geat oskot. Mu áidna dáhttu lea dovdat Kristusa ja su
bajásčuožžileami fámu ja šaddat oasálažžan su gillámušaide,
vai šattašin su láhkásažžan go jámán nugo son jámii. Vare mun ge
olahivččen bajásčuožžileami jábmiid luhtte! Bávlos ovdagovvan
Mun in oaivvil ahte lean juo olahan buot dán dahje lean šaddan
ollisin, muhto mun vikkan fáhtet dan, danne go Kristus Jesus lea
fáhten mu. Oskuguoimmit, mun in jáhke iežan vel fáhten dan. Muhto
dán mun dagan: Mun vajáldahtán dan mii lea maŋábealde ja faŋuhan
dan mii lea ovddabealde, ja viegan mihttomeari guvlui vai vuoittášin
dan bálkkašumi allagasas masa Ipmil lea rávkan min Kristus Jesusis
. Jurddašehkot buohkat nu, mii geat leat ollásat. Ja jos dii
jurddašehpet maidege eará láhkái, de Ipmil čielggada dan ge
didjiide. Jotkot ovddosguvlui dan luotta mielde man mii leat čuvvon
dán rádjái! Oskuguoimmit, atnet dii ge mu ovdagovvan, ja váldet
vuhtii sin geat čuvvot dan ovdamearkka man mii leat addán didjiide
. Mun lean dávjá cealkán didjiide ja dál ferten geardduhit
gatnjaliiguin ahte olusat ellet Kristusa ruossa vašálažžan. Sin
loahppa lea gáđohus, čoavji lea sin ipmil ja sii atnet
heahpatvuođa gudnin danne go sii beroštit dušše das mii gullá dán
máilbmái. Muhto min vánheneanan lea albmi, ja doppe mii vuordit
vuolás Hearrá Jesus Kristusa beastin. Son nuppástuhttá min nohkavaš
rupmaša ja dahká dan iežas hearvásin dahkkojuvvon rupmaša
láhkásažžan dainna fámuin mainna son bidjá buot iežas vuollái
. Oskuguimmiidan, geaid mun ráhkistan ja áibbašan, mu illu ja mu
vuoitokruvdnu, bissot nanusin Hearrás, ráhkkásiiddán! Rávvagat
soabalašvuođa ja láđisvuođa birra Mun rávven Euodia ja Syntyke:
Soabadeahkki Hearrás! Ja de bivddán du ge, oskkáldas bargoguoibmi,
veahkehit dán guoktá, dasgo soai leaba soahtan evangeliuma ovddas
muinna, Klemensiin ja mu eará bargoguimmiiguin, geaid namat leat
čállojuvvon eallima girjái. Illudehket álelassii Hearrás! Vel oktii
cealkkán: Illudehket! Dovdoset buot olbmot ahte dii lehpet
láđđásat. Hearrá lea lahka! Allet ane morraša mastege! Buktet
baicca buot dárbbuideattet ovdan Ipmilii rohkadallamiin ja ánodemiin
giitevašvuođain! De Ipmila ráfi, mii manná buot jierpmi badjel,
várjala din váimmuid ja jurdagiid Kristus Jesusis. Loahpas,
oskuguoimmit: Váldet vuhtii buot dan mii lea duohta, gudnálaš,
riekta ja buhtis, buot dan mii lea ráhkistan ja gudnejahttin veara,
juohke buori dábi ja buot mii ánssáša rámi! Dahket dan maid lehpet
oahppan ja vuostáiváldán, oaidnán ja gullan mus. De ráfi Ipmil lea
dinguin. Giittus attáldaga ovddas Hearrá lea addán munnje dan stuora
ilu ahte dii fas lehpet ealljáruššan atnit mus fuola. Dii lehpet
gal dahkan dan ovdal ge, muhto dalle dis ii lean vejolašvuohta
dahkat maidege. Mun in cealkke dán danne ahte mus livččii váilon
mihkkege, dasgo mun lean oahppan duhtat dasa mii mus lea. Mun
dieđán maid mearkkaša eallit geafivuođas ja maiddái valljivuođas
. Mun lean duođaid muosáhan buot, sihke nealgut ja borrat gallás,
sihke eallit valljivuođas ja vádjitvuođas. Buot nagadan su siste
guhte dahká mu gievran. Dattege dii lehpet dahkan bures go
veahkeheiddet mu áŧestusain. Dii filippilaččat diehtibehtet ahte
go mun sárdnidišgohten evangeliuma ja vulgen Makedonias, de leiddet
áidna searvegoddi mii veahkehii mu dállodoalu. Jo dalle go ledjen
Tessalonikas, dii sáddiidet munnje eanet go oktii daid maid mun
dárbbašin. Duođaid, mun in váinnut din attáldagaid, muhto mun
sávan dan ahte din bargu šattašii didjiide vel stuorit vuoitun. Mun
lean ožžon buot maid lehpet addán munnje, ja dál mus lea vallji
. Mus lea eanet go dárbbašan dál go lean ožžon dan maid dii leiddet
bidjan munnje Epafroditusa mielde. Dat lei dego njálggahájat oaffar
maid Ipmil vuostáiváldá iluin, ja mii lea su miela mielde. Mu Ipmil
addá didjiide buot maid dárbbašehpet hearvás riggodagainis Kristus
Jesusis. Min Ipmilii ja Áhččái lehkos gudni álo ja agálašvuhtii!
Amen. Loahppasátni Celket dearvvuođaid juohke bassi olbmui gii lea
Kristus Jesusis. Oskuguoimmit geat leat muinna dáppe, celket
didjiide dearvvuođaid. Ja buot Ipmila olbmot celket didjiide
dearvvuođaid, earenoamážit sii geat leat keaisára bálvalusas
. Hearrámet Jesus Kristusa árbmu lehkos din vuoiŋŋain! Dearvvuođat
Bávlosis, gii Ipmila dáhtu mielde lea Kristus Jesusa apoastal, ja
min oskuvieljas Timoteusis Kolossa bassi olbmuide, min oskuguimmiide
geat oskot Kristusii. Árbmu lehkos dinguin ja ráfi Ipmilis,
Áhčisteamet! Giittus ja rohkos searvegotti ovddas Mii álelassii
giitit Ipmila, Hearrámet Jesus Kristusa Áhči, go mii rohkadallat
din ovddas. Dasgo mii leat gullan din oskku birra Kristus Jesusii ja
dan ráhkisvuođa birra mii dis lea buot bassi olbmuide, dan mii
boahtá dan doaivvus mii lea vurkejuvvon didjiide almmis. Dán doaivvu
birra dii gulaidet juo dalle go didjiide sárdniduvvui duohtavuođa
sátni, go evangelium bođii din lusa. Dát evangelium šaddada
šattuid ja viidána miehtá máilmmi, ja nu dat lea dahkan din luhtte
ge gitta dan beaivvi rájes go dii beasaidet gullat Ipmila árpmu birra
ja dovddiideiddet dan nu mo dat duođaid lea. Dán dii beasaidet
oahppat min ráhkis bargoguoimmis Epafrasas, gii lea oskkáldas
Kristusa bálvaleaddji min dihtii. Son lea maiddái muitalan midjiide
dan ráhkisvuođa birra man Vuoigŋa lea duddjon dis. Dan dihtii mii
eat leat heaitán rohkadallamis din ovddas gitta dan beaivvi rájes go
mii gulaimet din birra. Min rohkos lea ahte dii boađášeiddet
diehtit ollásit Ipmila dáhtu ja oččošeiddet buot vuoiŋŋalaš
viisodaga ja áddejumi, vai sáhtášeiddet vádjolit dohkálažžan
Hearrái, ja juohke dáfus dahkat dan mii lea su miela mielde go dii
šaddadehpet šattuid buot buriid daguiguin ja dovdabehtet Ipmila
čiekŋaleabbot. Vare buot su hearvásvuođa fápmu nannešii din nu
ahte dii álo livččiidet gierdavaččat ja guhkesmielalaččat
. Kristusa soabahus Giitet iluin Áhči gii lea dahkan din
dohkálažžan oažžut oasi bassi olbmuid árbbis mii lea čuovgasa
riikkas. Dasgo son lea gádjon min seavdnjadasa válddis ja sirdán min
ráhkis Bártnis riikii, son gii lea min lonástus, suttuid ándagassii
addojupmi. Son lea oaidnemeahttun Ipmila govva,
vuosttašriegádeaddji, ovdal buot sivdnádusa. Dasgo su siste
sivdniduvvui buot, buot mii lea almmis ja eatnama alde, oinnolaš ja
oaidnemeahttun, truvnnut ja hearrávuođat, oaivámuččat ja fámut -
buot lea sivdniduvvon su bokte ja su várás. Son lea ovdal buot, ja
buot bissu su siste. Son lea rupmaša oaivi, ja su rumaš lea girku
. Son lea álgu, vuosttašriegádeaddji jábmiid gaskkas, vai son
juohke dáfus livččii vuosttamuš. Dasgo su siste Ipmil dáhtui orrut
oppa dievasvuođainis, ja su bokte soabahit buot sivdnádusa iežainis
, buot mii lea eatnama alde ja almmis, go son varainis ruossa alde
dagai ráfi. Oktii dii ge leiddet vierrásat Ipmilii ja leiddet su
vašálaččat go eliidet bahás daguideattet mielde. Muhto dál son lea
soabahan din iežainis, go Kristus gillái jápmima eatnanlaš
rupmašisttis vai son sáhtášii doalvut din iežas muođuid ovdii
bassin, vigiheapmin ja láitemeahttumin. Dii galgabehtet fal bissut
oskkus, nana vuođu alde, gáiddakeahttá dan doaivagis man
oaččuidet go gulaidet evangeliuma. Dát evangelium lea sárdniduvvon
buot sivdnádusaide almmi vuolde, ja mun, Bávlos, lean šaddan dan
bálvaleaddjin. Bávlosa gillámušat ja bálvalus searvegottiide Dál mun
illudan go gillán din dihtii. Dan mii velá váilu Kristusa áŧestusain
, mun ollašuhtán iežan rupmašis su rupmaša dihtii, mii lea girku
. Dán bálvaleaddjin mun lean šaddan go Ipmil lea addán munnje
dállodoalli doaimma din gaskkas: ollašuhttit Ipmila sáni bálvalusa
dievaslaččat. Dát čiegusvuohta lea leamaš čihkosis áiggi álggu
rájes ja buot buolvvaide, muhto dál Ipmil lea almmustahttán dan bassi
olbmuidasas. Sidjiide Ipmil hálidii dieđihit man hearvái ja rikkis
dát čiegusvuohta lea báhkiniidda: Kristus din gaskkas,
hearvásvuođa doaivva! Su mii sárdnidit, ja mii cuiget ja oahpahit
juohkehačča buot viisodagain vai dagašeimmet juohke olbmo ollisin
Kristusis. Dán várás mun ražan ja soađan su fámuin guhte
fámolaččat duddjo mu siste. Mun dáhtun din diehtit man garrasit mun
soađan din ovddas ja Laodikea olbmuid ja buot earáid ovddas geat eai
leat vel oaidnán mu muođus muhtui. Mun sávan ahte sin váimmut
arvvosmahttojuvvošedje, nu ahte ráhkisvuohta ovttastahttášii sin ja
sii ollešedje čiekŋalis ja rikkis áddejupmái ja dovdui Ipmila
čiegusvuođa birra, mii lea Kristus. Dasgo su sisa leat
čihkkojuvvon buot viisodaga ja dieđu dávvirat. Dán mun cealkkán
amas oktage beahttit din fillejeaddji sániiguin. Dasgo vaikko mun
ieš in leat rumašlaččat din lahka, de vuoiŋŋastan lean din
luhtte, ja mun illudan go oainnán buori ortnega ja nana oskku
Kristusii mii lea din gaskkas. Eallin Kristusis Go dii lehpet
vuostáiváldán Kristusa Hearrán, de vádjolehket su siste
. Ruohtastuvvet sutnje ja huksejehket su ala! Bissot nannosit oskkus
nugo lehpet oahpahuvvon, ja giitalehket Ipmila valljugasat!
Váruhehket amas oktage giellat din máilmmálaš viisodagain ja
duššálaš behtolašvuođain mat čuvvot olbmuid árbevieruid ja
bohtet dán máilmmi álgofámuin, eai ge Kristusis. Dasgo su siste orru
rumašlaččat oppa ipmilvuođa dievasvuohta, ja su siste dii ge
lehpet ožžon oasi dán dievasvuođas, dasgo son lea buot
oaivámuččaid ja fámuid oaivi. Su siste lehpet dii ge
birračuhppojuvvon, ehpet olbmo gieđain, muhto Kristusa
birračuohpahusain, dalle go nuolaidet eret suttolaš rupmaša
. Dasgo gásttas dii hávdáduvvuidet suinna, ja gásttas dii
bajásčuoččáldahttojuvvuidet ge suinna go oskkuidet Ipmila fápmui
mii bajásčuoččáldahtii Kristusa jábmiid luhtte. Dii leiddet jápmán
rihkkumiiddádet ja birračuohpakeahtes dilidet dihtii. Muhto Ipmil
dagai din ge eallin oktan Kristusiin go attii midjiide buohkaide buot
min suttuid ándagassii. Son sihkui eret vealgegirjji mii lei min
vuostái buot dan gáibádusaiguin ja válddii dan eret go návlii dan
russii. Son vearjjohuhtii oaivámuččaid ja fámuid ja boalggahii sin
albmosii go son Kristusis vuittii sin. Olbmuid vearrebáhkkomat Danne
ii oktage oaččo dubmet din dan dihtii maid borrabehtet dahje
juhkabehtet, dahje dan dihtii ahte ávvudehpet allabasiid, ođđamánu
dahje sábbáha. Buot dát leat dušše dan suoivvan mii boahtá, muhto
duohtavuohta lea Kristus ja su rumaš. Din vuoitobálkkašumi ii
oaččo váldit oktage, gii čuoččuha vearri vuollegašvuođa ja
eŋgeliid bálvaleami. Dakkár olbmot guorahallet álo iežaset
oainnáhusaid ja čeavlástallet almmá siva haga máilmmálaš
jurdagiiddisetguin eai ge doala gitta sus gii lea oaivi. Son fuolaha
oppa rupmaša ja čatná dan oktii lađđasiiguin ja suonaiguin, nu
ahte dat šaddá nu mo Ipmil diktá dan šaddat. Jos dii Kristusiin
lehpet jápmán eret dán máilmmi álgofámuin, manne ain eallibehtet dego
gulašeiddet dán máilbmái ja doalašeiddet dan gohččumiid: " Ale
váldde ", " ale máistte ", " ale guoskkat " ? Buot leat dakkárat mat
geavahuvvojit ja dasto duššet. Dát leat dušše olbmuid
njuolggadusat ja oahppu. Dakkár iešráhkaduvvon ipmilbálvalus,
vearri vuollegašvuohta ja rupmaša givssideapmi gal sáhttet
adnojuvvot viissisvuohtan, muhto dain ii leat mihkkege gudniid, dat
duhtadahttet dušše oaččálaš himuid. Boares luondu ja ođđa
olmmoš Go dii dal lehpet bajásčuoččáldahtton Kristusiin, de ohcet
dan mii lea badjin, gos Kristus lea čohkkámin Ipmila olgeš gieđa
bealde. Váinnuhehket dan mii lea badjin, allet ge dan mii lea
eatnama alde. Dii han lehpet jápmán, ja din eallin lea čihkkojuvvon
Kristusiin Ipmilii. Muhto go Kristus, din eallin, almmustuvvá, de
dii ge almmustuvvabehtet suinna hearvásvuođas. Jámihehket dalle buot
eatnanlašvuođa din siste: furrošeami, nuoskivuođa, oaččálaš
himuid, bahás anistumi ja ruhtaváibmilvuođa mii lea
eahpeipmilbálvaleapmi. Dákkáriid dihtii Ipmila moarri deaivida
eahpegulolaččaid. Sin searvvis vádjoleiddet maiddái dii ge dalle go
eliidet dáin suttuin. Muhto dál fertebehtet guođđit buot dáid:
moari, hohppuivuođa, bahávuođa, bilkideami ja fasttes ságaid
. Allet ge gielis guhtet guimmiidasadet! Dasgo dii lehpet nuollan
eret boares luonddu ja dan daguid ja gárvodan ođđa olbmo mii álo
ođasmahttojuvvo nu ahte oahppá dovdat Ipmila ja šaddá sivdnideaddjis
gova mielde. De ii leat šat greikalaš dahje juvddálaš,
birračuhppojuvvon dahje birračuohpakeahtes olmmoš, barbára,
skytalaš, šlávva dahje friddja, muhto Kristus lea buot ja buohkaid
siste. Go dii lehpet Ipmila válljejuvvon, bassi ja ráhkistuvvon
olbmot, de gárvodehket dan dihtii njuoras árkkálmastinvuođa,
buorrevuođa, ustitlašvuođa, vuollegašvuođa ja gierdavašvuođa
, nu ahte dii gierdabehtet guhtet guimmiideattet ja addibehtet
ándagassii guhtet guoibmáseattet, jos nuppis leš váidámuš nuppi
vuostái. Nugo Hearrá lea addán ándagassii didjiide, nu galgabehtet
dii ge addit ándagassii guhtet guoibmáseattet. Muhto ovddimustá,
gárvodehket ráhkisvuođa mii lea ollisvuođa báddi. Ráđđejehkos
Kristusa ráfi din váimmuin, dasgo dasa dii lehpet rávkojuvvon ovtta
ja seammá rupmaša lahttun. Ja lehket giitevaččat! Orros Kristusa
sátni valljugasat din gaskkas. Oahpahehket ja cuiggodehket guhtet
guimmiideattet buot viissisvuođain. Lávlot Ipmilii giitevaš váimmus
sálmmaid, giittuslávlagiid ja vuoiŋŋalaš lávlagiid. Buot maid dii
dahkabehtet, sániin dahje daguin, dahket dan Hearrá Jesusa nammii
giittedettiin Ipmil Áhči su bokte. Ruoktu ja bearaš Áhkát, lehket
boatnjádet vuolibuččat, nugo lea vuogas sidjiide geat oskot Hearrái
. Boatnját, ráhkistehket áhkádet, allet ge leage boarkkat sutnje
. Mánát, jeagadehket vánhemiiddádet juohke dáfus, dasgo dat lea
Hearrá dáhtu mielde. Áhčit, allet álo moaitte mánáideattet amaset
hearddohuvvat. Šlávat, jeagadehket eatnanlaš isidiiddádet juohke
dáfus. Allet leage guoktilaččat, dego sii geat vigget dohkket
olbmuide, muhto jeagadehket sin vuoigatlaš ja duođalaš váimmuiguin
Hearrá balus. Buot maid dii dahkabehtet, dahket dan oppa sielus,
dii han bálvalehpet Hearrá ehpet ge olbmuid. Dii diehtibehtet ahte
Hearrás dii oažžubehtet árbbi bálkán. Bálvalehket Hearrá Kristusa
. Son gii lea dahkan veriid, oažžu das ráŋggáštusa. Dasgo Ipmil
ii geahča olbmo hámi beallái. Isidat, meannudehket
šlávaideattetguin vuoigadis ja govttolaš láhkái, dasgo dii
diehtibehtet ahte dis ge lea Hearrá almmis. Rohkos ja dearvvuođat
Lehket bissovaččat rohkosis, gohcet ja rohkadallet ja giitet Ipmila
! Rohkadallet min ovddas ge, ahte Ipmil rabašii sánis uvssa, vai
mii beasašeimmet sárdnidit Kristusa čiegusvuođa, man dihtii mun
dál lean giddagasas. Rohkadallet ahte mun almmuhivččen dan
čiegusvuođa nugo berren. Meannudehket viisásit singuin geat leat
olggobealde, ja atnet ávkin juohke vuogas liibba. Lehkoset din sánit
álelassii ustitlaččat, seaguhuvvon sálttiin, vai dii áddešeiddet
mo vástidit juohkehažžii. Tykikos muitala didjiide buot mii guoská
munnje. Son lea ráhkis oskuviellja ja oskkáldas bálvaleaddji ja
bargoguoibmi Hearrá barggus. Mun vuolggahan su din lusa aiddo danne
vai dii beasašeiddet gullat ságaid midjiide, ja ahte son
arvvosmahtášii din váimmuid. Su mielde vuolggahan Onesimusa,
oskkáldas ja ráhkis oskuvielja, gii lea okta dis. Soai sáhttiba
muitalit didjiide buot mii lea dáhpáhuvvan dáppe. Aristarkos, mu
fáŋgaguoibmi, cealká didjiide dearvvuođaid, ja nu dahká maiddái
Markus, Barnabasa vuosttaš vilbealli. Dii lehpet juo ožžon
gohččumiid su birra; vuostáiváldet su bures jos boahtá. Jesus,
gii maiddái gohčoduvvo Justusin, cealká maid dearvvuođaid. Dát
golmmas leat áidna birračuhppojuvvon olbmát geat leat ovttas muinna
Ipmila riikka barggus, ja sii leat leamaš munnje stuora
jeđđehussan. Epafras, Jesus Kristusa bálvaleaddji, gii lea okta
dis, cealká didjiide dearvvuođaid. Son soahtá álo din ovddas
rohkosiinnis, vai dii bisošeiddet ollisin ja juohke dáfus geargadin
dahkat Ipmila dáhtu. Mun duođaštan ahte son lea bargamin
váibbakeahttá din ovddas ja sin ovddas geat ásset Laodikeas ja
Hierapolisas. Min ráhkis Lukas, doavttir, cealká didjiide
dearvvuođaid, ja maiddái Demas. Celket dearvvuođaid Laodikea
oskuguimmiide, nu maiddái Nymfai ja dan searvegoddái mii čoaggana su
vissui. Go dii lehpet lohkan dán girjji, de atnet fuola ahte dat
lohkkojuvvo maiddái Laodikea searvegottis, ja ahte dii gis
lohkabehtet dan girjji man lean sádden Laodikeai. Celket Arkipposii:
Muitte doaimmahit dan bálvalusbarggu man Hearrá lea addán dutnje. Mun
, Bávlos, čálán dása dáid dearvvuođaid gieđainan: Allet
vajáldahte mu láhkkiid! Árbmu lehkos dinguin! Dearvvuođat Bávlosis
, Silvanusis ja Timoteusis Tessalonika searvegoddái, mii eallá Ipmil
Áhčis ja Hearrá Jesus Kristusis. Árbmu ja ráfi lehkos dinguin!
Bávlos illuda searvegotti dihtii Mii giitit álo Ipmila din buohkaid
ovddas go muitit din rohkadusaineamet. Ipmila ja Áhči muođuid
ovddas mii álo muittašit mo din osku duddjo buriid daguid, mo dii
bargabehtet ráhkisvuođas ja mo dii lehpet gierdavaččat doaivagis
Hearrámet Jesus Kristusii. Ipmil ráhkista din, oskuguoimmit, ja mii
diehtit ahte son lea válljen din. Dasgo min evangelium ii boahtán din
lusa dušše sániiguin, muhto maiddái fámuin, Bassi Vuoiŋŋain ja
nana vissisvuođain. Dii diehtibehtet ieža mo mii eliimet din dihtii
go leimmet din luhtte. Dii čuovuidet min ja maiddái Hearrá
ovdamearkka, ja vaikko dis lei stuora áŧestus, de dii válddiidet
vuostái sáni dainna iluin maid Bassi Vuoigŋa addá. Nu šattaidet
ovdagovvan buohkaide geat oskot, sihke Makedonias ja Akaias. Dasgo
Hearrá sátni lea dis viidánan dego skájanas, ii ge dušše Makedoniai
ja Akaiai, muhto juohke sajis din osku Ipmilii lea šaddan dovddusin
, nu ahte mii eat dárbbaš sárdnut das maidege. Sii muitalit ieža mo
dii vuostáiválddiidet min ja mo dii jorggiheiddet Ipmila guvlui
eahpeipmiliin eret, bálvalit ealli ja duohta Ipmila ja vuordit almmis
su Bártni, Jesusa, gean Ipmil bajásčuoččáldahtii jábmiid luhtte,
su guhte gádju min boahttevaš moaris. Bávlosa ovddit galledeapmi
Tessalonikas Oskuguoimmit, dii han diehtibehtet ieža ahte min
galledeapmi din luhtte ii lean duššás. Mii leimmet juo gillán ja
illástuvvon Filippis nugo diehtibehtet, muhto Ipmil attii midjiide
roahkkatvuođa sárdnidit evangeliumis didjiide, vaikko lei ge garra
vuosteháhku. Min sárdnideamis ii lean čádjideapmi, buhtismeahttun
áigumuš ii ge behtolašvuohta. Muhto Ipmil lea atnán min
dohkálažžan nu ahte evangelium lea oskkilduvvon midjiide. Go mii
sárdnut, de eat sártno vai dohkkešeimmet olbmuide, muhto baicce
Ipmilii guhte guorahallá min váimmuid. Dasgo mii eat goassege viggan
oalgguhit din sániiguin, nugo diehtibehtet, eat ge leat suoli
ovddidan iežamet ávkki, das lea Ipmil min duođašteaddji. Mii eat
bivdán gudni olbmuin, eat dis eat ge earáin, vaikko mii livččiimet
sáhttán gáibidit dan árvvu mii mis lea Kristusa apoastalin, muhto mii
leimmet baicca láđđásat didjiide. Dego njamaheaddji eadni dikšumin
mánáidis, mii hálideimmet njuoras ráhkisvuođas addit didjiide eat
dušše Ipmila evangeliuma, muhto maiddái iežamet heakka. Dasgo dii
lehpet šaddan ráhkisin midjiide. Oskuguoimmit, dii han muitibehtet
mo mii barggaimet ražaimet. Mii barggaimet ijatbeaivvi amamet
šaddat didjiide noađđin go sárdnideimmet Ipmila evangeliuma
didjiide. Dii han lehpet dan duođašteaddjit, ja nu lea Ipmil ge,
ahte min eallin din gaskkas guđet oskubehtet, lei bassi,
vuoiggalaš ja láitemeahttun. Dii diehtibehtet maiddái ahte mii
dagaimet dinguin juohkehaččain nugo áhčči dahká mánáidisguin. Mii
rávviimet ja jeđđiimet din ja ávžžuheimmet din eallit
dohkálažžan Ipmilii, gii rávká din riikasis ja hearvásvuohtasis
. Dan dihtii mii heaittekeahttá giitalit Ipmila go dii
vuostaiválddiidet Ipmila sáni man dii gulaidet min sárdnideamen
didjiide, ehpet olbmuid sátnin, muhto danin mii dat duođaid lea,
Ipmila sátnin, mii maiddái duddjo din siste guđet oskubehtet
. Oskuguoimmit, didjiide lea dáhpáhuvvan dat seammá mii dáhpáhuvai
Judeas Ipmila searvegottiide, daidda mat gullet Kristus Jesusii
. Dasgo dii lehpet gillán dan seammá iežadet riikkaguimmiin maid sii
leat gillán juvddálaččain, sii geat godde Hearrá Jesusa ja
profehtaideaset ja leat doarrádallan min. Sii eai leat Ipmila miela
mielde ja leat buot olbmuid vuostái, dasgo sii hehttejit min
sárdnideames báhkiniidda, amaset dat bestojuvvot. Dan láhkái sii
álelassii devdet suttuideaset mihtu. Muhto moarri lea juksan sin ge
ollásit. Bávlos áigu fas galledit tessalonikalaččaid Oskuguoimmit,
oanehis áigái mii earuhuvvuimet dis, muhto dušše olgguldasat, eat
ge min váimmuin. Dalle mii ohcaleimmet din ja hálideimmet fas oaidnit
din. Danne dáhtuimet boahtit din lusa, ja mun, Bávlos,
geahččalin sihke oktii ja guktii, muhto Sáhtán hehttii min. Gii
lea dalle min doaivva, illu ja vuoitokruvdnu Hearrámet Jesusa ovddas
go son boahtá, jos ehpet dii ? Duođaid, dii lehpet min gudni ja
illu! Dan dihtii, go mii eat šat sáhttán gierdat dán, de
mearrideimmet báhcit Atenii iehčanassii ja vuolggaheimmet Timoteusa
din lusa, min oskuvielja ja Ipmila bargoguoimmi Kristusa evangeliuma
bálvalusas. Son galggai nannet ja arvvosmahttit din oskku, amas
oktage jorralit dáin áŧestusain. Dii han ieža diehtibehtet ahte dát
leat biddjojuvvon min ala. Juo dalle go mii leimmet din luhtte, de
celkkiimet didjiide ovddalgihtii ahte mii áŧestuvvat. Nu geavai ge,
nugo diehtibehtet. Dan dihtii go mun in gierdan šat vuordit, de
vuolggahin Timoteusa din lusa oažžut čielgasa din oskkus, lei go
geahččaleaddji veadján fillet din, nu ahte min bargu lei duššás
. Muhto dál lea Timoteus aiddo máhccan din luhtte ja lea buktán buriid
ságaid din oskku ja ráhkisvuođa birra. Son muitala ahte dii čađat
jurddašehpet min iluin, ja ahte áibbašehpet oaidnit min fas,
seammá láhkái go mii gis áibbašit oaidnit din. Dan dihtii,
oskuguoimmit, lea din osku arvvosmahttán min buot min áŧestusain ja
heđiin. Dál mii duođaid eallit fas go mii diehtit ahte dii
bissubehtet nanusin Hearrás. Mo mii sáhtášeimmet ge doarvái giitit
Ipmila din dihtii, buot dan ilu ovddas man dii lehpet addán midjiide
ja mii deavdá min Ipmila muođuid ovddas. Ijatbeaivvi mii átnut
beassat fas oaidnalit dinguin ja addit didjiide dan mii velá váilu din
oskkus. Vare Ipmil ieš, Áhččámet, ja Hearrámet Jesus
láidestivččii min din lusa! Ja vare Hearrá lasihivččii ja
riggodahtášii din ráhkisvuođa guhtet guimmiidasadet ja buohkaide,
nugo mis ge lea ráhkisvuohta didjiide, vai din váimmut
nannejuvvošedje, ja dii livččiidet láitemeahttumat bassivuođas
min Ipmila ja Áhči ovddas, go Hearrámet Jesus boahtá buot bassi
olbmuidisguin. Ovdáneapmi bassivuođas ja ráhkisvuođas Dasto velá,
oskuguoimmit, go dii lehpet oahppan mis mo dii galggašeiddet
vádjolit Ipmila miela mielde, nugo juo dahkabehtet ge, de mii
ávžžuhit ja rávvet din Hearrá Jesusa nammii ain ovdánit das. Dii
han diehtibehtet makkár gohččumiid mii attiimet didjiide Hearrá
Jesusa nammii. Dasgo Ipmil dáhttu dahkat din bassin, nu ahte
fasttášehpet furrošeami, ja ahte juohkehaš ádde mo son eallá
áhkáinis bassivuođas ja gudnis, ii ge anistumi himuin dego báhkinat
guđet eai dovdda Ipmila. Son dáhttu maiddái ahte ii oktage daga
veriid oskuguoibmásis dahje beahte su dákkár áššiin. Hearrá
ráŋggášta buot dakkáriid, nugo mii ovdal juo leat cealkán ja
nannosit duođaštan didjiide. Dasgo Ipmil ii rávkan min
buhtismeahttunvuhtii, muhto bassivuhtii. Dan dihtii, dat guhte
hilgu dán rávvaga, ii hilggo olbmo, muhto Ipmila, guhte addá
didjiide Bassi Vuoiŋŋas. Vieljalaš ráhkisvuođa hárrai ii dárbbaš
čállit didjiide, dasgo dii lehpet ieža oahppan Ipmilis ráhkistit
guhtet guimmiideattet. Ja dii čájehehpet dán ráhkisvuođa buot
oskuguimmiide oppa Makedonias. Dattege mii movttiidahttit din,
oskuguoimmit, ovdánit velá eambbo ja atnit gudnin eallit ráfálaččat
, fuolahit iežadet áššiid ja bargat gieđaideattetguin, nugo mii
leat gohččon din. Go vádjolehpet nu, de vuoitibehtet árvvu dain
olbmuin guđet leat olggobealde, ehpet ge dárbbaš geange veahki. Go
Hearrá boahtá Oskuguoimmit, mii dáhtošeimmet din diehtit mii
dáhpáhuvvá sidjiide geat leat nohkkan jápmimii, amadet moraštit nugo
dat geat leat almmá doaivaga haga. Jos mii oskut ahte Jesus lea
jápmán ja bajásčuožžilan, de mii maiddái oskut ahte Ipmil oktan
suinna doalvu eallimii sin geat leat nohkkan jápmimii. Dán mii
cealkit didjiide Hearrá sátnin: Mii geat dál leat eallimin ja báhcit
dassážii go Hearrá boahtá, eat eisege boađe sin ovdal geat leat
nohkkan jápmimii. Dasgo go gohččun čuodjá, ja váldoeŋgela jietna
gullo ja Ipmila báson skádjá, dalle Hearrá ieš njiedjá almmis ja
vuosttažin bajásčuožžilit sii geat leat jápmán Kristusis. Oktan
singuin rohttašuvvat dalle balvvaid sisa mii guđet leat eallimin ja
leat báhcán, vai deaivvadit Hearráin áimmus. Ja nu mii oažžut
álelassii leat Hearrá luhtte. De arvvosmahttet guhtet guimmiideattet
dáiguin sániiguin! Muhto áiggiid ja bottuid birra ii dárbbaš čállit
didjiide, oskuguoimmit. Dasgo dii han diehtibehtet bures ahte Hearrá
beaivi boahtá dego suola ihkku. Go olbmot dadjet: " Ráfi ja
oadjebasvuohta! " de heavahus fáhkkestaga deaivvaha sin, dego ávttat
áhpehis nissona. Eai ge sii eisege beasa báhtarussii. Muhto
oskuguoimmit, dii ehpet leat seavdnjadasas, ja danne beaivi ii
boađe fuomáškeahttá din badjelii dego suola. Dii lehpet buohkat
čuovgasa mánát ja beaivvi mánát; eat ge mii leat ija dahje
seavdnjadasa mánát. Allot dasto oađe nugo dat earát, muhto gohccot
ja bissot čielggusin. Sii geat ođđet, ođđet ihkku, ja sii geat
juhket iežaset gárremiidda, dahket dan ihkku. Muhto bissot
čielggusin, mii geat gullat beaivái, ja atnot oskku ja ráhkisvuođa
ruovdegárvun ja bestojumi doaivaga oaivesuodjin. Dasgo Ipmil ii leat
mearridan min šaddat moari vuollái, muhto vuoitit bestojumi
Hearrámet Jesus Kristusa bokte. Son jámii min ovddas vai mii,
gozedettiin dahje oađedettiin, ealášeimmet suinna. Dan dihtii,
arvvosmahttet ja huksejehket guhtet guimmiideattet, nugo dahkabehtet
ge. Rávvagat searvegotti eallimii Oskuguoimmit, mii bivdit din atnit
árvvus sin geat rahčet din gaskkas, sin geat leat din
ovddasčuožžut Hearrás ja cuiggodit din, ahte dii ráhkistehpet sin
ja atnibehtet sin earenoamáš alla árvvus sin barggu dihtii. Dollet
ráfi guhtet guimmiideattetguin! Oskuguoimmit, mii rávvet din:
Cuiggodehket šlárvvaid, jeđđejehket heardduhemiid, atnet fuola
heajuin, ja lehket gierdavaččat buohkaide. Váruhehket amas oktage
mávssahit bahá baháin, muhto bivdet álelassii dahkat buori guhtet
guimmiidasadet ja buohkaide. Lehket álo ilolaččat, rohkadallet
heaittekeahttá, giitet Ipmila juohke dilis! Dát lea Ipmila dáhttu
din hárrái Kristus Jesusis. Allet čáskat Vuoiŋŋa, allet
badjelgeahča profehtastallama, muhto guorahallet buot ja dollet
gitta das mii lea buorre, ja fasttášehket juohke lágán bahávuođa
. Vare ráfi Ipmil basuhivččii din ollásit ja várjalivččii oppa din
vuoiŋŋa, sielu ja rupmaša láitemeahttumin dassážii go Hearrámet
Jesus Kristus boahtá. Son guhte rávká din, lea oskkáldas; son
maiddái dahká dan. Loahppasánit Oskuguoimmit, rohkadallet min ovddas
! Celket dearvvuođaid buot oskuguimmiide bassi cummáin! Hearrá dáhtu
mielde mun gáibidan ahte dii lohkabehtet dán girjji buot oskuguimmiide
. Hearrámet Jesus Kristusa árbmu lehkos dinguin! Dearvvuođat
Bávlosis, Silvanusis ja Timoteusis Tessalonika searvegoddái, mii
eallá Ipmilis, Áhčisteamet, ja Hearrá Jesus Kristusis. Árbmu
lehkos dinguin ja ráfi Ipmilis, Áhčisteamet, ja Hearrá Jesus
Kristusis! Duopmu go Hearrá máhccá Mii fertet álo giitit Ipmila din
ovddas, oskuguoimmit, nugo lea riekta, dasgo din osku stuorru ahte
stuorru, ja din gaskasaš ráhkisvuohta lassána. Danne mii sáhttit
sárdnut rámiin eará Ipmila searvegottiin din gierdavašvuođa ja oskku
birra, mii dis lea buot doarrádallamiin ja áŧestusain maid dii
fertebehtet gierdat. Dát duođašta ahte Ipmila duopmu lea
vuoiggalaš, ahte son atná din dohkálažžan Ipmila riikii, man
dihtii dii dál gillábehtet. Ipmila vanhurskkisvuohta han mearkkaša
ahte son mávssaha áŧestusaid sidjiide guđet áŧestit din. Muhto
buohkaide geat áŧestuvvet, sihke didjiide ja midjiide, son addá
jeđđehusa, go Hearrá Jesus almmustuvvá almmis oktan fámolaš
eŋgeliiddisguin. Son boahtá dollanjuokčamiiguin ja ráŋggášta sin
geat eai dovdda Ipmila, eai ge jeagat Hearrámet Jesusa evangeliuma
. Sin ráŋggáštussan šaddá agálaš gáđohus guhkkin eret Hearrá
muođuid ovddas ja earru su hearvásvuođas ja fámus, dan beaivvi go
son boahtá vuostáiváldit bassi olbmuidis rámádusa ja sin buohkaid
gudni geat oskot. Sin gaskkas lehpet dii ge, dasgo dii lehpet oskon
min duođaštussii. Dan dihtii mii álo rohkadallat din ovddas ahte
Ipmileamet dagašii din dohkálažžan dan rávkojupmái man lehpet
ožžon sus, ja attášii didjiide fámu ollašuhttit buot buriid
áigumušaid ja oskku daguid, vai Hearrámet Jesusa namma
gudnejahttojuvvošii din siste ja dii su siste, Ipmileamet ja
Hearrámet Jesus Kristusa árpmu mielde. Lágahis olmmoš ja Hearrá
beaivi Mii čállit didjiide Hearrámet Jesus Kristusa boahtima birra ja
mo mii čoagganit su lusa. Mii bivdit din, oskuguoimmit, ahte ehpet
moivašuvaše ehpet ge suorganivčče, jos muhtun čujuhivččii
guđege einnostussii, sátnái dahje girjái mii mahkáš boahtá mis, ja
dajašii ahte Hearrá beaivi lea juo boahtán. Allet divtte ovttage
beahttit din mange láhkái! Dasgo jorraleapmi ferte vuos boahtit ja
lágahis olmmoš almmustuvvat, gáđohusa bárdni, vuostálasti, gii
bajida iežas buot dan badjel mii gohčoduvvo ipmilin ja bassin, ja
gii maiddái čohkkeda Ipmila tempelii ja dahká iežas Ipmilin. Ehpet
go muitte ahte mun celken dán go ledjen din luhtte ? Dii maiddái
diehtibehtet mii dál caggá su, nu ahte son almmustuvvá easkka dalle
go su áigi dievvá. Lágahisvuođa čiegusvuohta lea juo doaibmamin,
muhto dat mii ain váilu, lea ahte son gii ain caggá, jávkaduvvo
. Dalle almmustuvvá lágaheapmi, gean Hearrá Jesus goddá njálmmis
vuoiŋŋanasain ja duššada go son boahtá hearvásvuođastis
. Lágaheapmi boahtá Sáhtána fámuin ja duddjo vearri mearkkaid ja
oavdudaguid ja juohke lágán vearrivuođa fillehusaid sidjiide geat
láhppojit, danne go sii eai leat ráhkistan eai ge vuostáiváldán
duohtavuođa, mii livččii beastán sin. Danne Ipmil vuolggaha
fámolaš čádjádusa sidjiide, vai sii oskugoađášedje giellásiidda
ja dubmejuvvošedje, buohkat sii geat eai oskon duohtavuhtii, muhto
illudedje vearrivuođas. Vurkejehket dan maid lehpet ožžon!
Oskuguoimmit, dii geaid Hearrá ráhkista, mii leat geatnegasat
álelassii giitit Ipmila din ovddas, dasgo Ipmil válljii din vuosttaš
šaddun sin gaskkasgeat bestojuvvojit go Vuoigŋa basuha din ja dii
oskubehtet duohtavuhtii. Dása son rávkkai din dan evangeliuma bokte
man mii sárdnidit, vai dii oččošeiddet Hearrámet Jesus Kristusa
hearvásvuođa. Bissot dan dihtii nanusin, oskuguoimmit, ja
vurkejehket dan maid lehpet ožžon ja oahppan mis, go mii
sárdnideimmet dahje čáliimet didjiide. Hearrámet Jesus Kristus ieš
ja Ipmil, Áhččámet, gii lea ráhkistan min ja árpmustis addán
midjiide agálaš jeđđehusa ja buori doaivvu, jeđđejehkos din
váimmuid ja nannejehkos din nu ahte álo sárdnubehtet ja dahkabehtet
dan mii lea buorre! Loahpas, oskuguoimmit: Rohkadallet min ovddas
ahte Hearrá sátni leavašii jođánit ja gudnejahttojuvvošii, nugo
din gaskkas ge. Ja rohkadallet ahte mii gáddjojuvvošeimmet
ipmilmeahttun ja bahás olbmuin, dasgo eai buohkat oskko. Muhto
Hearrá lea oskkáldas, ja son nanne din ja várjala din bahás
. Oskkodettiin Hearrái mii luohttit dasa ahte dii sihke dál ja
boahtteáiggis dahkabehtet dan maid mii gohččut din. Hearrá
láidešii din váimmuid Ipmila ráhkisvuhtii ja Kristusa
gierdavašvuhtii! Rávvagat joavdelasvuođa ja jeaguhisvuođa vuostái
Oskuguoimmit, mii gohččut din Hearrá Jesus Kristusa nammii
geassádit eret juohke oskuguoimmis guhte vádjola joavdelasvuođas, ii
ge dan oahpu mielde man vuostáiválddiidet mis. Dii diehtibehtet ieža
mo galggašeiddet čuovvut min ovdamearkka. Dasgo mii eat eallán
joavdelasvuođas din luhtte, eat ge borran nuvttá geange láibbi,
muhto barggaimet ijatbeaivvi givssiin ja rahčamiin amamet šaddat
geasage dis noađđin. Mis livččii gal vuoigatvuohta oažžut
dárbbu mielde, muhto mii dáhtuimet addit didjiide ovdamearkka, vai
dii sáhtášeiddet čuovvut min. Dasgo juo dalle go mii leimmet din
luhtte, de attiimet didjiide dán gohččuma ahte dat guhte ii dáhto
bargat, ii oaččo borrat ge. Mii han leat gullan ahte muhtumat din
searvvis vádjolit oavdelasvuođas eai ge bargga, muhto seahkanit
áššiide mat eai gula sidjiide. Dakkáriid mii gohččut ja
ávžžuhit Hearrá Jesus Kristusa nammii bargat ráfálaččat ja borrat
iežaset láibbi. Muhto oskuguoimmit, allet váibba dahkamis buriid
. Jos muhtun ii jeagat dan maid mii leat čállán dán girjái, de
fuomášehket gii son lea, allos ge dis leat suinna dahkamuš, vai
son heahpana. Allet fal dattege ane su vašálažžan, muhto
cuigejehket su nugo oskuguoimmi. Loahppasánit Vare son, ráfi Hearrá
, attášii didjiide ráfis, álelassii ja juohke láhkái. Hearrá lehkos
dinguin buohkaiguin! Mun, Bávlos, čálán dáid dearvvuođaid
gieđainan. Dát lea buot girjjiid dovdomearka; nu mun čálán
. Hearrámet Jesus Kristusa árbmu lehkos dinguin buohkaiguin!
Dearvvuođat Bávlosis, Kristus Jesusa apoastalis, gean Ipmil,
beastámet, ja Kristus Jesus, doivomet, lea gohččon dasa,
Timoteusii, mu rivttes oskubárdnái. Árbmu, váibmoláđisvuohta ja
ráfi Ipmil Áhčis ja Kristus Jesusis, min Hearrás! Ráva
vearreoahpaheddjiid vuostái Go mun vulgen Makedoniai, de bivden du
báhcit Efesosii, vai don gielddášit muhtumiid buktimis vearri
oahpuid dahje doahttaleames cukcasiid ja loahppameahttun sohkaloguid
. Dat dagahit dušše nággoáššiid eai ge ovddit Ipmila áigumušaid,
mat leat oskku várás. Muhto dán gohččuma ulbmil lea dat
ráhkisvuohta mii boahtá buhtes váimmus, buori oamedovddus ja
duođalaš oskkus. Muhtumat leat láhppon eret dán ulbmilis ja leat
jorgalan dušši ságaide. Sii hálidit leat láhkaoahpaheaddjit, muhto
eai ádde dan maid ieža dadjet eai ge dan maid čuoččuhit nannosit
. Muhto mii diehtit ahte láhka lea buorre go dušše geavahuvvo
rievttuid. Mii ipmirdit ahte láhka ii leat addojuvvon vanhurskásiid
várás, muhto láhkarihkkuid ja eahpegáhtavaččaid, ipmilmeahttumiid
ja suttolaččaid, eahpebasiid ja máilmmálaččaid várás,
dakkáraččaid várás geat sorbmejit áhčiset dahje eatniset,
olmmošgoddiid várás, furrošeddjiid várás dahje olbmáid várás geat
nuskošit olbmáiguin, šlávvagávppašeddjiid ja gielástalliid várás
ja sin várás geat vurdnot vearreváli, ja buohkaid várás geat muđuid
ležžet dearvvaš oahpu vuostái. Nu sárdnu hearvás ja ávdugas Ipmila
evangelium, mii lea oskkilduvvon munnje. Giittus Ipmila ápmu ovddas
Mun giittán Hearrámet Kristus Jesusa gii lea dahkan mu gievran, danne
go son anii mu luohtehahttin ja bijai mu bálvalussasis. Ovdal mun
ledjen bilkideaddji, doarrádalli ja veahkaválddálaš. Muhto mun
ožžon váibmoláđisvuođa, dasgo eahpeoskkustan in diehtán maid mun
dahken. Ja min Hearrá árbmu lea leamaš munnje cealkemeahttun stuoris
ja lea Kristus Jesusis addán munnje oskku ja ráhkisvuođa. Dát sátni
lea jáhkehahtti ja vuostáiváldin veara, ahte Kristus Jesus bođii
máilbmái beastit suttolaččaid, ja sin gaskkas mun lean stuorimus
. Muhto dan dihtii mun ožžon váibmoláđisvuođa, vai Kristus Jesus
čájehivččii vuosttažin munnje mii lea su stuora
guhkesmielalašvuohta, ovdagovvan sidjiide geat maŋŋil oskugohtet
sutnje ja ožžot agálaš eallima. Agálaš gonagas, guhte lea
nohkameahttun, oaidnemeahttun, áidna Ipmil, sutnje lehkos máidnun
ja gudni álo ja agálašvuhtii! Amen. Timoteusa doaibma Dán
gohččuma, bárdnán Timoteus, mun oskkildan dutnje daid profehtalaš
sániid mielde mat oktii celkojuvvojedje du badjelii, vai don daiguin
soađašit buori soađi, oskkuin ja buriin oamedovdduin. Muhtumat
leat hilgon oamedovddu, ja sin osku lea danne heavahuvvon. Sin
gaskkas leaba Hymenaios ja Aleksandros, geaid mun lean addán Sáhtánii
vai soai oahpašeigga orrut bilkitkeahttá Ipmila. Ráva kristtalaš
eallima birra Dál mun rávven din ovddimustá buktit ovdan átnumiid ja
rohkosiid, ovddasrohkosiid ja giitalusaid buot olbmuid ovddas
. Rohkadallet gonagasaid ovddas ja buohkaid ovddas geain leat alla
virggit, vai mii beasašeimmet eallit jaskes ja ráfálaš eallima,
ipmilbalolašvuođas ja gudnálašvuođas. Dákkár rohkos lea buorre ja
dohkálaš Ipmilii, min beastái, guhte dáhttu buot olbmuid
bestojuvvot ja dovddiidit duohtavuođa. Dasgo okta lea Ipmil ja okta
gaskaolmmái Ipmila ja olbmuid gaskkas, olmmoš Kristus Jesus, guhte
attii iežas lonástussan buohkaid ovddas. Dát lei duođaštus go áigi
lei dievvan, ja dan duođaštusa várás mun lean biddjojuvvon
sárdnideaddjin ja apoasttalin. Dát lea duohta, mun in gielis. Mun
lean biddjon álbmogiid oskku ja duohtavuođa oahpaheaddjin. Dan
dihtii mun dáhtun ahte go olbmát rohkadallet juohke báikkis, de
loktejit buhtistuvvon gieđaideaset ja rohkadallet suhtu ja
soahpameahttunvuođa haga. Rávvagat searvegotti nissoniid birra
Seammá láhkái dáhtun nissoniid gárvodit heivvolaš biktasiid,
viivvolašvuođas ja vuollegašvuođas; sin čiŋat eai galgga leat
čiŋahuvvon vuovttat, gollit, bearralat dahje divrras biktasat,
muhto buorit dagut, nugo heive nissoniidda geat dáhttot adnojuvvot
ipmilbalolažžan. Nisu galgá jaskadit diktit iežas oahpahuvvot buot
vuollegašvuođain. Mun in suova nissona leat oahpaheaddjin, ii ge
son galgga leat olbmá badjel; son galgá orrut jávohaga. Dasgo Áttán
sivdniduvvui vuos ja dasto Eva. Ii ge Áttán fillejuvvon, muhto nisu
divttii iežas fillejuvvot ja rihkui báhkkoma. Muhto son bestojuvvo
go riegádahttá mánáid, jos bissu oskkus, ráhkisvuođas ja
bassivuođas eallá siivvut. Searvegotti báimmanat Dát sátni lea
jáhkehahtti: Jos oktage viggá searvegotti báimmanin, de son lea
váinnuheamen buori dagu. Searvegotti goziheaddji galgá leat
láitemeahttun, ovtta nissona boadnjá, juguheapmi, mášolaš,
heivvolaš, guosseláđis, buorre oahpaheaddji, ii ge jugeš dahje
cábmálas, muhto láđis, ii ge riidui dahje ruhtaváibmil. Son galgá
hovdet dálus bures ja gudnálašvuođain bajásgeassit mánáidis
gulolašvuhtii. Jos muhtun ii veaje hovdet dálus, mo son de
veajášii dikšut Ipmila searvegotti ? Son ii galgga leat dahkan
jorgalusa easkkabáliid, amas goarggostallagoahtit ja šaddat
beargalaga duomu vuollái. Sus galgá leat buorre beaggin sin gaskkas
ge geat leat searvegotti olggobealde, amas son šaddat bilkun ja
sorrot beargalaga gillii. Searvegotti bálvaleaddjit Seammá láhkái
bálvaleaddjit galget leat gudnálaččat, sii eai galgga sárdnut
guvttiin njuokčamiin, eai galgga leat viidneváibmilat eai ge
geahččalit vuoitit ruđaid vearrivuođain. Sis galgá leat oskku
čiegusvuohta buhtes oamedovddus. Muhto geahččaluvvojehkoset vuos
sii ge, ja jos sii ležžet láitemeahttumat, de bálvalehkoset
. Seammá láhkái sin áhkát ge galget leat gudnálaččat, eai galgga
sárdnut sealggebeale, muhto galget leat juguheamit ja oskkáldasat
juohke dáfus. Searvegotti bálvaleaddji galgá leat ovtta nissona
boadnjá, ja son galgá rávvet mánáidis ja hovdet dálus bures. Dasgo
diakonat geat leat doaimmahan bálválusaset bures, ožžot alla árvvu
ja stuora roahkkatvuođa oskkusteaset Kristus Jesusii
. Ipmilbalolašvuođa čiegusvuohta Dán mun čálán dutnje, vaikko mun
doaivvun ge fargga beassat boahtit du lusa. Muhto jos mun ádjánan,
de don dieđát dál mo galgá meannudit Ipmila viesus, mii lea ealli
Ipmila searvegoddi, duohtavuođa doarjja ja vuođđu. Mii dovddastit
ahte ipmilbalolašvuođa čiegusvuohta lea stuoris: Son almmustuvai
olmmožin, son vuittii vuoigatvuođas Vuoiŋŋa fámus, eŋgelat
oidne su, son sárdniduvvui álbmogiidda, son oskojuvvui miehtá
máilmmi, ja son váldojuvvui bajás hearvásvuhtii. Maŋimuš áiggi
vearreoahppu Vuoigŋa cealká čielgasit ahte maŋimuš áiggiin
muhtumat jorralit eret oskkus ja doahttalit fillejeaddji vuoiŋŋaid
ja oahpuid mat bohtet bahá vuoiŋŋain. Dakkár oahput bohtet gielis
guoktilaččain geaid oamedovdu lea merkejuvvon boaldumearkkain. Sii
gildet olbmuid náitaleames ja gáibidit olbmuid doalahit iežaset eret
muhtun borramušain, maid Ipmil lea sivdnidan vai sii geat oskot ja
leat dovddiidan duohtavuođa, vuostáiválddášedje daid giitalusain
. Dasgo buot maid Ipmil lea sivdnidan, lea buorre, ii ge mihkkege
leat hilgumis go dat vuostáiváldojuvvojit giitalusain. Ipmila sátni
ja rohkos basuha daid. Rávvagat Timoteusii Go don oahpahat dán
oskuguimmiide, de leat Kristus Jesusa buorre bálvaleaddji, ja dat
čájeha ahte don leat ožžon biepmu oskku sániin ja buori oahpus maid
don leat čuvvon. Muhto hilggo máilmmálaš cukcasiid mat leat dušše
guoros ságat. Hárjehala baicca ipmilbalolašvuođa, dasgo rumašlaš
hárjehallan lea dušše veaháš ávkin, muhto ipmilbalolašvuohta lea
ávkkálaš juohke dáfus ja das lea lohpádus, sihke dán eallimii ja
dasa mii boahtá. Dát sátni lea jáhkehahtti, vuostáiváldin veara
. Dan dihtii mii rahčat ja hiddjiduvvot. Mii leat bidjan doivomet
ealli Ipmilii guhte lea buot olbmuid beasti, erenoamážit sin guđet
oskot. Gohčo ja oahpat dán! Ale divtte geange badjelgeahččat du
nuorravuođat dihtii, muhto leage oskkolaččaid ovdagovvan sániin ja
daguin, ráhkisvuođas, oskkáldasvuođas ja buhtisvuođas
. Vuhtiiváldde searvegotti čálalohkama, rávvema ja oahpaheami,
gitta dassážii go mun boađán. Ale vajáldahte dan árpmuattáldaga mii
dus lea ja mii addojuvvui dutnje go profehtat sárdno ja vuorrasat
bidje gieđaid du ala. Fuolat buot dáid, biso dain, vai buohkat
oidnet du ovdánemiid. Vuhtiiváldde iežat ja oahpaheamát. Joatkke
dáinna! Dasgo go don dagat dan, de beasttát sihke iežat ja sin geat
gullet du. Searvegotti bearrašat leaskkat, vuorrasat ja šlávat Ale
bealkkit vuoras olbmá, muhto rávve su dego áhči, nuorat olbmáid
dego vieljaid, boares nissoniid dego etniid ja nuorra nissoniid dego
oappáid, ja daga dan buhtisvuođas. Ane árvvus leaskkaid geat
duođaid leat leaskkat. Muhto jos leaskkas leat mánát dahje áhkkobat
, de ohpposet sii vuos eallit ipmilbalolaččat iežaset bearrašis ja
máksit dan maid sii leat velggolaččat boarrásiiddáseaset. Dasgo dát
lea dohkálaš Ipmilii. Son guhte duođaid lea leaska danne go lea
okto, lea bidjan doaivagis Ipmilii ja bissu rohkadallamis ja
čuorvumis ijatbeaivvi. Muhto son guhte duhtada iežas hálidusaid,
lea eallinaga jápmán. Rávve sin dása ge vai sii livčče
láitemeahttumat. Jos muhtun ii ane fuola fulkkiinis ja erenoamážit
dáluolbmuinis, de son lea biehttalan oskku ja lea vearrát go
eahpeoskkolaš.  Leaskan sáhttá adnojuvvot dat guhte lea deavdán
guhttalogi jagi ja lea leamaš ovtta boatnjá áhkká. Son ferte leat
dovddus buriin daguin, ja das ahte lea bajásgeassán mánáid, leamaš
guosseláđis, bassan bassi olbmuid julggiid, veahkehan
heađáláččaid ja viggan dahkat buriid juohke dáfus. Muhto gieldde
nuorra leaskkaid, dasgo go himut giktaluvvojit ja sii vajáldahttet
Kristusa, de náitalstuvvagohtet. Dalle sii ožžot dan duomu ahte
sii leat rihkkon vuosttaš lohpádusaset. Dasa velá sii ohppet viehkat
joavdelassan viesuid mielde. Eai ge dušše dan, muhto ohppet
maiddái šláttardit ja šloahpardit, hállet heivetmeahttumiid. Dan
dihtii mun dáhtun nuorra leaskkaid ođđasis náitalit, riegádahttit
mánáid ja fuolahit dáluset, amaset sii addit vuostálastái liibba
bilkidit sin. Muhtumat han leat juo jorgalan eret ja čuvvon Sáhtána
. Jos oskkolaš nissonis leat leaskkat iežas luhtte, de fuolahehkos
son sin ovddas allos ge váivvit searvegotti, mii berre fuolahit daid
leaskkaid ovddas guđet duođaid leat leaskkat. Vuorrasat geat leat
buorit ovddasčuožžut, ánssášit guovttegearddásaš gudni,
erenoamážit sii geat rahčet sárdnidemiin ja oahpahemiin. Dasgo
čála cealká: Ale čana vuovssá njálmmi go dat lea ráidnemin gortniid
, ja: Bargi ánssáša bálkkás. Ale vuostáiváldde váidalusaid vuorrasa
vuostái muđuid go leat guokte dahje golbma duođašteaddji. Cuiggot
buohkaid gullut sin guđet suddudit, earáide várrehussan. Ipmila,
Jesus Kristusa ja válljejuvvon eŋgeliid ovddas mun gohčun du
duođalaččat ahte don jeagadat dáid rávvagiid heivetkeahttá daid
geange beallái, ja dagakeahttá maidege iežat miela mielde. Ale bija
gieđaidat jurdilkeahttá geange ala, ale ge searvva earáid suttuide
. Doala iežat buhtisin. Ale šat juga dušše čázi, muhto návddaš
veaháš viinni čoavjját ja dávjjes buozalvasaidat dihtii. Muhtun
olbmuid suttut leat albmosat ja ožžot duomuset ovddalgihtii; earáid
suttut čuvvot maŋis. Seammá láhkái buorit dagut ge leat albmosat,
ja dat mat eai leat buorit, eai sáhte čihkkojuvvot. Buohkat geat
leat šlávvageassá vuolde, galget atnit isidiiddiset gudnis nu mo sii
ánssášit, amas Ipmila namma ja oahppu bilkiduvvot. Ja šlávat geain
leat oskkolaš isidat, eai galgga badjelgeahččat sin danne go sii
leat oskuvieljat. Muhto sii galget baicca bálvalit sin velá
áŋgireabbot, danne go sii geat vuostáiváldet sin buriid daguid leat
oskkolaččat ja ráhkistuvvon vieljat. Oahpat ja rávve nu
. Vearreoahppu ja ruhtaváibmilvuohta Jos muhtun buktá amas oahpu ii ge
jorgal Hearrámet Jesus Kristusa dearvvaš sániide ja dan ohppui mii
doalvu ipmilbalolašvuhtii, de son lea čeavlái ii ge ádde maidege
. Son lea dušše giivvis nákkuid ja digaštallamiid máŋŋái, ja dás
bohtet gáđašvuohta, riidu, eaddudeapmi, bahá jurdagat earáid
birra ja čađat bealku olbmuid gaskkas geat leat manahan jierpmi ja
láhppán duohtavuođa, go oaivvildit ahte ipmilbalolašvuohta sáhttá
šaddat vuoitun. Duođaid, ipmilbalolašvuohta oktan
duhtavašvuođain lea stuora vuoitu. Dasgo guorosgieđaid mii
bođiimet máilbmái, ja guorosgieđaid mii guođđit dan. Go mis lea
borramuš ja biktasat, de mii leat duhtavaččat. Muhto sii geat
leat rikkástuvvamin, šaddet geahččalusaide ja gielaide ja jorralit
máŋgga lágán jallas ja duššadeaddji anistumiide mat dol vot olbmuid
heavahussii ja gáđohussii. Dasgo ruhtaváibmilvuohta lea buot
bahávuođa ruohtas. Váinnuhettiin ruđaid muhtumat leat čádjádallan
oskkus eret, ja sii leat dagahan alcceseaset ollu bákčasiid. Oskku
buorre soahti Muhto don, Ipmila olmmoš, báhtar buot dáin ja váinnut
vanhurskkisvuođa, ipmilbalolašvuođa, oskku, ráhkisvuođa,
gierdavašvuođa ja vuollegašvuođa. Soađa oskku buori soađi ja
dohppe agálaš eallima masa don rávkojuvvojit go dovddastit buori
dovddastusa máŋgga duođašteaddji gullut. Ipmil, guhte dahká
eallin buot dan mii lea, ja Kristus Jesus, guhte duođaštii buori
dovddastusa Pontius Pilatusa ovddas, leaba mu duođašteaddjit go mun
gohčun du: Ollašuhte doaimmat duolvameahttumin ja láitemeahttumin
gitta dassážii go Hearrámet Jesus Kristus almmustuvvá. Dan son
čájeha midjiide go áigi dievvá, son gii lea ávdugas ja áidna
fámolaš, gonagasaid gonagas ja hearráid Hearrá. Son lea áidna
jápmemeahttun ja ássá čuovgasis gosa ii beasa oktage, son gean ii
oktage olmmoš leat oaidnán ii ge sáhte oaidnit. Sutnje lehkos gudni
ja agálaš fápmu! Amen. Loahppasánit Rávve sin geat leat riggát dán
máilmmis ahte sii eai galgga čeavlástallagoahtit eai ge bidjat
doaivageaset nohkavaš riggodahkii, muhto baicca Ipmilii. Son addá
midjiide valljugasat buot buriidis, vai mii beassat návddašit daid
. Rávve sin dahkat buriid, riggut buriin daguin, leat
buorredáhtolaččat ja mielas juogadit earáiguin. Dan láhkái sii
čohkkejit alcceseaset dávvira mii lea buorre vuođđu boahttevaš
áiggiide, nu ahte sii sáhtášedje dohppet duođalaš eallima. Ráhkis
Timoteus, várjal dan mii lea oskkilduvvon dutnje! Jorgal eret
máilmmálaš ja guoros sárdnumis ja dain nákkáhallamiin mat bohtet das
mii mahkás gohčoduvvo diehtun. Muhtun olbmot leat dorvvastan dasa ja
leat láhppon eret oskkus. Árbmu lehkos dinguin! Dearvvuođat
Bávlosis, Kristus Jesusa apoastalis, gii Ipmila dáhtu mielde lea
rávkojuvvon sárdnidit lohpádusa eallima birra Kristus Jesusis,
Timoteusii, mu ráhkis bárdnái. Árbmu, váibmoláđisvuohta ja ráfi
lehkos duinna Ipmil Áhčis ja Hearrámet Jesus Kristusis! Giittus
Ipmilii Mun giittán Ipmila gean mun bálvalan buhtes oamedovdduin nugo
máddariiddán, go mun álo muittán du rohkosiinnán, ijatbeaivvi. Mun
muittán du gatnjaliid ja áibbašan oaidnit du, vai mun devdojuvvošin
iluin. Mun maiddái muittán du duođalaš oskku mii orui juo áhkustat
Loisas ja eatnistat Eunikes, ja mun lean vissis das ahte dat maiddái
orru du siste. Oskkáldasvuohta evangeliumii Danne muittuhan dutnje
ahte fas buolláhivččet árpmuattáldaga man Ipmil attii dutnje go mun
bidjen gieđaidan du ala! Dasgo Ipmil ii addán midjiide balešvuođa
vuoiŋŋa, muhto fámu, ráhkisvuođa ja jierbmáivuođa vuoiŋŋa
. Ale dasto heahpanatta duođaštusas Hearrámet birra, ale ge mus gii
lean su fáŋga, muhto váivašuva don ge evangeliuma ovddas dainna
fámuin man Ipmil addá. Son lea beastán min ja rávkan min bassi
rávkojumiin, ii min daguid mielde, muhto iežas dáhtu ja dan árpmu
mielde man son attii buot áiggiid rájes, midjiide Kristus Jesusis,
ja mii dál lea almmustuvvan go beastámet Kristus Jesus lea boahtán
. Son lea duššadan jápmima ja almmustahttán eallima ja
nohkameahttunvuođa evangeliumiin, man sárdnideaddjin, apoastalin ja
oahpaheaddjin mun lean biddjojuvvon. Dan dihtii mun ferten gillát
buot dáid, muhto mun in heahpanatta, dasgo mun dieđán geasa mun
oskkun. Mun lean vissis das ahte sus lea fápmu várjalit dan mii lea
oskkilduvvon munnje, dassážii go dat beaivi boahtá. Ane ovdagovvan
daid dearvvaš sániid maid don leat gullan mus, ja biso nanusin dan
oskkus ja ráhkisvuođas mii mis lea Kristus Jesusis. Várjal Bassi
Vuoiŋŋa bokte gii orru min siste, dan buori mii lea oskkilduvvon
dutnje. Don dieđát ahte buohkat Asia eanangottis leat jorgalan mus
eret, maiddái Fygelos ja Hermogenes ge. Vare Hearrá livččii
váibmoláđis Onesiforosa dállui, dasgo son lea dávjá árvvosmahttán mu
, ii ge son heahpanaddan mu láhkkiin. Go son bođii Romai, de baicce
ozai mu áŋgirit dassážii go gávnnai. Hearrá attášii sutnje gávdnat
Hearrá váibmoláđisvuođa duon beaivvi! Don dovddat ieš buoremusat
mo son veahkehii Efesosas. Bálvalus ja gillámuš Leage dasto gievra,
bártnážan, Kristus Jesusis. Dan maid don leat gullán mus ollu
duođašteddjiid gullut, oskkil dan luohtehahtti olbmuide geat
máhttet oahpahit earáid. Gillá don ge dego buorre Jesus Kristusa
soalddát. Ii oktage soalddát divtte iežas sorrat beaivválaš
doaimmaide jos dáhtoš dohkket sutnje gii bálkáhii su. Ii ge oktage
gilvvohalli vuoitte vuoitokruvnnu jos ii čuvoš njuolggadusaid
. Eanadoalli gii lea dahkan buot barggu, galgá leat vuosttaš gii
oažžu šattuin. Árvit dan maid mun cealkkán! Dasgo Hearrá addá
dutnje jierpmi áddet buot. Muitte Jesus Kristusa gii lea
bajásčuoččáldahttojuvvon jábmiid luhtte ja lea Dávveda nálli mu
evangeliuma mielde, man dihtii mun gillán ja lean maiddái
čadnojuvvon dego láhkarihkku. Muhto Ipmila sátni ii leat
čadnojuvvon. Danne gierddan buot sin ovddas geat leat válljejuvvon,
vai sii ge Kristus Jesusis oččošedje bestojumi ja agálaš
hearvásvuođa. Dát sátni lea jáhkehahtti: Jos mii leat jápmán suinna
, de beassat maiddái eallit suinna. Jos mii gierdat, de beassat
maiddái ráđđet suinna. Jos mii biehttalit, de son ge biehttala min
. Jos mii leat oskkáldasmeahttumat, de son lea almmatge oskkáldas,
dasgo ii son sáhte biehttalit iežas. Nanusvuohta vearreoahpu vuostái
Muittut buohkaide dán ja gohčo sin duođalaččat Ipmila muođuid
ovddas ahte eai galgga riidalit eai ge nákkáhallat. Dat ii leat
maninge ávkin, muhto šaddá baicca heavvun sidjiide geat gullet
. Vikka čájehit iežat luohtehahttin Ipmila ovddas, bargin guhte ii
dárbbaš heahpanaddat mastege, muhto oahpaha rievttuid duohtavuođa
sáni. Vealtta máilmmálaš ja guoros ságain. Dasgo dát dolvot olbmuid
eanet ipmilmeahttunvuhtii, ja sin sánit viidánit dego guohcageapmi
. Sin searvái gullaba Hymenos ja Filetos. Soai leaba láhppon eret
duohtavuođas go čuoččuheaba ahte bajásčuožžileapmi lea juo
leamaš, ja nu soai gahčaheaba muhtun olbmuid oskku. Muhto Ipmila
nana vuođđu bissu, ja das lea seaila masa lea čállojuvvon: Hearrá
dovdá olbmuidis, ja: Heitos vearrivuođas son guhte dovddasta Hearrá
nama. Stuora viesus eai leat dušše golle- ja silbalihtit, muhto
maiddái muorra- ja láirálihtit, muhtumat čikŋalihttin ja muhtumat
atnulihttin. Dat gii buhtista iežas buot diekkáriin maid mun lean
namuhan, šaddá čikŋalihttin, basuhuvvon ja ávkkálaš dálu isidii
, gárvvistuvvon buori atnui. Báhtar nuorravuođa anistumiin, ja
váinnut vanhurskkisvuođa, oskku, ráhkisvuođa ja ráfi singuin geat
čurvot Hearrá buhtes váimmus. Muhto hilggo jallas, joavdelas
digaštallamiid, dasgo don dieđát ahte dat dagahit riidduid. Hearrá
bálvaleaddji ii galgga riidalit, muhto leat láđis buohkaide. Son
galgá leat buorre oahpaheaddji ja gierdat baháid. Son galgá bagadit
láđisvuođain sin geat bidjet vuostái. Ipmil soaittášii addit
sidjiide jorgalusa ja dovdagoahtit duohtavuođa, vai sii
čielggašedje ja beasašedje beargalaga gielas, masa sii leat
gillojuvvon dahkat su dáhtu. Olbmot maŋimuš áiggiin Muitte dan,
ahte maŋimuš beivviid bohtet váttis áiggit. Dalle olbmot šaddet
iešráhkisin, ruhtaváibmilin, rábmájin, čeavlájin, bilkideaddjin
, eahpegulolažžan vánhemiiddáseaset, giitemeahttumin, eahpebassin
, ráhkismeahttumin ja soahpameahttumin, šluččuheaddjin,
veahkaválddálažžan, goavvin, buot buriid vašálažžan,
behtolažžan, hohppujin, goarggustallin. Sii ráhkistit
návddašemiid eanebut go Ipmila. Olgguldasat sis gal lea ipmilballu,
muhto sii biehttalit dan fámu. Jorgal eret dákkár olbmuin! Sin
searvái gullet dakkárat ge geat njáhket viesuide ja fillejit nissoniid
geain leat lossa suttunoađit, geat diktet anistumiid stivret
iežaset, ja geat álo hálidit oahppat, muhto eai goassege dovddiit
duohtavuođa. Nugo Jannes ja Jambres nággiiga Movssesa vuostái, de
dát olbmot ge nággejit duohtavuođa vuostái. Sii leat manahan jierpmi
, ja sin osku lea dohkkemeahttun. Muhto sii eai dađe eambbo
menestuva, dasgo buohkaide šaddá almmusin man jierpmeheamit sii leat
, nugo geavai dien guoktásii. Doala gitta das maid leat oahppan!
Muhto don leat čuvvon mu oahpaheami, eallinvuogi, áigumuša, oskku
, guhkesmielalašvuođa, ráhkisvuođa, gierdavašvuođa,
doarrádallojumi ja gillámušaid, dakkáriid mat dáhpáhuvve munnje
Antiokias, Ikonionas ja Lystras, maid ihkinassii doarrádallojumiid
mun lean gierdan. Muhto Hearrá lea gádjon mu dain buohkain eret
. Buohkat geat dáhttot eallit ipmilbalolaš eallima Kristus Jesusis,
doarrádallojuvvojit. Muhto bahás olbmot ja behtolaččat mannet bahás
vearrábui. Sii fillejit ja fillejuvvojit. Muhto biso das maid don
leat oahppan ja masa leat nannosit oskon. Don han dieđát geas don
leat oahppan. Gitta mánnávuođat rájes leat dovdan bassi čállagiid
mat sáhttet addit dutnje viisodaga mii doalvu bestojupmái jos oskkut
Kristus Jesusii. Ipmil lea bosson Vuoiŋŋas oppa čállagii, ja dat
lea ávkkálaš oahpaheapmái ja cuoigumii, neavvumii ja
vanhurskkisvuođa bagadussii, vai dat olmmoš gii gullá Ipmilii,
šattašii ollisin ja dohkálažžan dahkat buot buriid daguid
. Evangelistta doaibma Mun gohčun du duođalaččat, Ipmila ja Jesus
Kristusa muođuid ovddas, guhte boahtá dubmet elliid ja jábmiid, nu
duođaid go son boahtá oinnolaččat ja ráhkada riikkas: Sárdnit sáni
, leažžá dal heivvolaš dahje heivemeahttun áigi, cuiggot, moaitte
, movttiidahte, leage gierdavaš go oahpahat sin! Dasgo áigi boahtá
go olbmot eai šat gierdda gullat dearvvaš oahpu, muhto váldet ovtta
nuppi oahpaheaddji alcceseaset mielaset mielde, dasgo sii dáhttot
gullat dan mii čagarduhttá bealji. Sii jorgalahttet beljiideaset
eret duohtavuođas cukcasiidda. Muhto don leage gozeš juohke dáfus,
gierdda gillámušaidat, daga evangelistta doaimma ja ollašuhte
bálvalusat. Earruboddu Dál mun lean juo oaffaruššojuvvomin, ja mu
jápmin lea lahkaneamen. Mun lean soahtan buori soađi, ollašuhttán
mátkán ja seailluhan oskon. Dál vuordá mu vanhurskkisvuođa
vuoitokruvdnu, man Hearrá, vanhurskkis duopmár, addá munnje don
beaivvi, ii duššefal munnje, muhto sidjiide buohkaide geat
áibbašit su boahtimii. Ustibat ja vuostálastit Doama boahtit fargga
mu lusa. Dasgo Demas guđii mu danne go son ráhkistišgođii dálá
máilmmi. Son manai Tessalonikai, Kreskens lea mannan Galatiai,
Titus Dalmatiai. Dušše Lukas lea mu luhtte. Váldde Markusa mielde
go boađát, dasgo son lea munnje ávkin mu bálvalusas. Tykikosa mun
lean vuolggahan Efesosii. Go boađát, de buvtte mátkegávtti man mun
guđđen Karpusa duohkái Troasii, ja maiddái girjjiid ge,
erenoamážit pergamentagearuid. Veaikerávdi Aleksander lea dahkan
munnje ollu baháid. Hearrá mávssahehkos sutnje su daguid mielde
. Várut sus don ge, dasgo son lea garrasit vuostálastán min
sárdnideami. Vuosttaš geardde go mun bealuštin iežan dikkis, de
ii oktage čuožžilan ja veahkehan mu. Buohkat guđđe mu. Vare dat
ii logahallošii sidjiide! Muhto Hearrá veahkehii mu ja
gievrrasmahtii mu ollašuhttit sáni sárdnideami, vai buot báhkinat
beasašedje gullat dan. Ja mun gáddjojuvvojin eret ledjona njálmmis
. Hearrá gádju mu maiddái eret buot bahás ja beastá mu almmálaš
riikasis. Sutnje lehkos gudni álo ja agálašvuhtii! Amen
. Loahppadearvvuođat Cealkke dearvvuođaid Priskai ja Akvilasii ja
Onesirofosa bearrašii. Erastos bázii Korintii, ja Trofimosa mun
guđđen Miletosii go son buohccái. Doama boahtit ovdal dálvvi
. Eubulos, Pudens, Linos, Klaudia ja buot oskuguoimmit celket
dutnje dearvvuođaid. Hearrá lehkos du vuoiŋŋain! Árbmu lehkos
dinguin! Dearvvuođat Bávlosis, Ipmila bálvaleaddjis ja Jesus
Kristusa apoastalis, gii lea vuolggahuvvon ovddidit oskku Ipmila
válljejuvvon olbmuide ja oahpahit sidjiide dovdat dan duohtavuođa mii
addá ipmilbalolašvuođa ja agálaš eallima doaivvu. Ipmil guhte ii
sáhte gielistit, lea lohpidan dan agálaš áiggiid rájes, ja go áigi
dievai, de son almmustahttii sánis dan sártnis mii lea oskkilduvvon
munnje Ipmila, beastámet, gohččuma mielde. Dearvvuođat Titusii,
mu rivttes bárdnái oktasaš oskkus. Árbmu ja ráfi Ipmil Áhčis ja
beastámet Kristus Jesusis! Searvegotti vuorrasat Mun guđđen du
Kretai vai don gárvvistivččet daid áššiid mat ain váilo, ja
bijašit vuorrasiid virgái juohke gávpogii, nugo mun lean gohččon
du. Vuoras galgá leat láitemeahttun, ovtta nissona boadnjá, sus
galget leat oskkolaš mánát guđet eai váidaluvvo leat gudneheamit eai
ge eahpegáhtavaččat. Ipmila dállodoallin searvegotti goziheaddji
galgá leat láitemeahttun, ii allamielalaš, ii hohppui, ii jugeš,
ii cábmálas ii ge dakkár gii geahččala vuoitit ruđaid
vearrivuođain. Son galgá leat guosseláđis, buorredáhtolaš,
mášolaš, rehálaš, ipmilbalolaš ja loaitu. Son galgá doallat
gitta oahpu luohtehahtti sánis, nu ahte son sáhttá sihke rávvet
dearvvaš oahpu mielde ja cuiggodit sin geat nággejit su vuostái
. Vearri oahpaheaddjit Dasgo gávdnojit olusat geat leat
eahpegáhtavaččat, earenoamážit sin gaskkas geat leat
birračuhppojuvvon. Sii viiddidit dušši ságaid ja behttet olbmuid
. Don fertet buođđut sin njálmmi, dasgo sii moivašuhttet olles
bearrašiid go vearri vuoittu dihtii oahpahit dan maid eai galggaše
. Muhtun kretalaš, muhtun sin iežaset profehtain, lea dadjan: "
Kretalaččat leat álo leamaš giellásat, bahás spiret, vuovdájat ja
láikkit! "  Dát duođaštus doallá deaivása. Cuiggot sin dan dihtii
garrasit, vai sis šaddá dearvvaš osku, ja amaset doahttalit
juvddálaš cukcasiid ja báhkkomiid mat bohtet olbmuin geat leat
jorgalan eret duohtavuođas. Buot lea buhtis buhttásiidda, muhto
buhtismeahttumiidda ja eahpeoskkolaččaide ii mihkkege leat buhtis,
maiddái sin jierbmi ja oamedovdu ge lea buhtismeahttun. Sii
čuoččuhit ahte sii dovdet Ipmila, muhto daguideasetguin sii
biehttalit su. Sii leat fasttit ja eahpegulolaččat, eai ge veaje
maidege buriid dahkat. Kristtalaččaid eallin máilmmis Muhto sártno
don dan mii soahpá dearvvaš oahpu mielde, ahte boares olbmát galget
leat juguheamit, gudnálaččat ja mášolaččat ja dearvašat oskkus
, ráhkisvuođas ja gierdavašvuođas. Seammá láhkái galget boares
nissonat eallit nu mo heive bassi olbmuide, eai galgga sealggebealde
sárdnut eai ge leat viidneváibmilat, muhto galget oahpahit buori, nu
ahte sii sáhttet oahpahit nuorra nissoniid ráhkistit boatnjáideaset ja
mánáideaset, eallit mášolažžan ja buhtisin, ja nu ahte leat
buorit dálueamidat ja leat boatnjáideaset vuolibuččat, amas Ipmila
sátni bilkiduvvot. Rávve seammá láhkái nuorra olbmáid galggat bagadit
eallit mearálaččat. Leage ieš sidjiide ovdamearkan buriid
daguiguin! Lehkos du oahpaheapmi buhtis ja gudnálaš, geavat
dearvvaš ja luohtehahtti sániid, nu ahte vuostálasti šaddá
heahpadin danne go sus ii leat mihkkege baháid maid dadjat min birra
. Šlavat galget leat isidiiddiset vuolibuččat juohke dáfus ja
nággekeahttá dahkat sin miela mielde. Sii eai galgga doaladit
alcceseaset maidege, muhto álo čájehit duohta oskkáldasvuođa, vai
sii juohke dáfus sáhttet čiŋahit Ipmila, beastámet, oahpu. Dasgo
Ipmila árbmu lea almmustahttojuvvon bestojupmin buot olbmuide. Dat
bagada min vealtat ipmilmeahttunvuođas ja máilmmálaš anistumiin ja
eallit gudnálašvuođas, vuoigatlašvuođas ja ipmilbalolašvuođas
dálá máilmmis, dan botta go mii vuordit ahte min ávdugas doaivva
ollašuvvá, ja ahte min stuora Ipmil ja beasti Jesus Kristus galgá
ihtit hearvásvuođas. Dasgo son attii iežas min ovddas vai
lonistivččii min buot vearredaguin ja buhtistivččii min vai mii
livččiimet su iežas álbmot mii áŋgirit dahká buriid daguid
. Sártno dán ja ávžžut ja cuiggot isitvuođain. Ale divtte ovttage
badjelgeahččat iežat! Ođđasis riegádeapmi ja ođasmahttin
Muittut sidjiide ahte sii leat oaivámuččaid ja eiseválddiid
vuolibuččat, ja ahte galget jeagadit sin ja leat gárvásat dahkat
buot mii lea buorre. Sii eai galgga bilkidit earáid eai ge leat
riidui, muhto leat láđđásat ja vuollegaččat buot olbmuide. Dasgo
mii ge leimmet oktii jierpmeheamit ja eahpegulolaččat; mii leimmet
čádjidan ja juohke lágán anistumiid ja himuid šlávat; mii eliimet
bahávuođas ja gáđašvuođas, vašuhuvvuimet ja vašuheimmet guhtet
guimmiideamet. Muhto go min Ipmila ja beasti buorrevuohta ja
ráhkisvuohta olbmuide almmustuvai, de son besttii min, ii danne go
mii leimmet dahkan vanhurskkis daguid, muhto danne go son lea
váibmoláđis; son besttii min dainna lávgguin mas Bassi Vuoigŋa
ođđasis riegádahttá ja ođasmahttá min. Son lea valljugasat
golggahan Vuoiŋŋa min badjelii Jesus Kristusa, beastámet, bokte,
vai mii su árpmus dahkkojuvvošeimmet vanhurskkisin ja doivomet mielde
árbešeimmet agálaš eallima. Dát sátni lea jáhkehahtti. Mun dáhtun
du čuoččuhit dán nannosit vai sii geat leat oskugoahtán Ipmilii,
vikkašedje dahkat buriid daguid. Buot dát lea buorre ja ávkkálaš
olbmuide. Muhto vealtta jallas nákkuin, sohkalogahallamiin ja
riidduin ja digaštallamiin láhkagažaldagaid birra, dasgo dakkárat
leat ávkkeheamit ja duššás. Hilggo dan olbmo gii buktá vearri oahpu
, go don leat cuiggodan su oktii dahje guktii. Don han dieđát ahte
dakkár olmmoš lea jorggiidan. Son sudduda ja lea dubmen iežas
. Loahppasánit Go mun vuolggahan Artemasa dahje Tykikosa du lusa, de
doama boahtit mu lusa Nikopolisii, dasgo mun lean mearridan orrut
doppe dán dálvvi. Ráhkkanahte láhkadovdi Zenasa ja Apollosa bures
mátkái, amas sudnos váilut mihkkege. Ohpposet maiddái iežamet
olbmot dahkat buriid daguid ja veahkehit doppe gos dárbbašuvvo,
amaset leat šattuid haga. Buohkat dáppe mu luhtte celket dutnje
dearvvuođaid. Cealkke dearvvuođaid sidjiide geat ráhkistit min go
mis lea seammá osku. Árbmu lehkos dinguin buohkaiguin! Dearvvuođat
Bávlosis, Kristus Jesusa fáŋggas, ja min oskuvieljas Timoteusis,
min ráhkis bargoguoibmái Filemonii, min oskuoabbái Appiai, min
soahteguoibmái Arkipposii ja dan searvegoddái mii čoaggana du vissui
. Árbmu lehkos dinguin ja ráfi Ipmilis, Áhčisteamet, ja Hearrá
Jesus Kristusis! Filemona osku ja ráhkisvuohta Mun giittán álo Ipmila
go muittán du rohkadusainan. Dasgo mun gulan mo don ráhkistat buot
bassi olbmuid ja oskkut Hearrá Jesusii. Mun rohkadalan ahte dat osku
mas don leat oasálaš, attášii dutnje áddejumi buot daid buriid
birra mat mis leat Kristusis. Du ráhkisvuohta lea leamaš munnje
stuora illun ja jeđđehussan, dasgo don, oskuviellja, leat
arvvosmahttán bassi olbmuid váimmuid. Filemon ja Onesimus Vaikko mus
livččii roahkkatvuohta Kristusis mearridit maid don galggat dahkat,
de mun almmatge ávžžuhan du danne go ráhkistan du, mun, Bávlos,
guhte lean vuoras olmmoš ja maiddái Kristus Jesusa fáŋga. Mun
ávžžuhan du, bárdnán Onesimusa beales, gean mun lean riegádahttán
dáppe fáŋgavuođastan. Oktii son lei ávkkeheapmin dutnje, muhto dál
son lea ávkkálaš sihke dutnje ja munnje. Go mun dál vuolggahan su
ruovttoluotta du lusa, de lea dego vuolggahivččen váibmon. Mun
livččen áinnas doallan su dáppe iežan luhtte, vai son du sajis
livččii sáhttán bálvalit mu dál go mun ferten guoddit láhkkiid
evangeliuma dihtii. Muhto du mieđiheami haga in dáhtton dahkat
maidege, amas dat buorri maid don dagat, boahtit bákkus, muhto
iežat dáhtus. Soittii son váldojuvvot dus eret oanehassii vai don
oččošit su ruoktot agibeaivái, it ge šat šlávvan, muhto dan
eanebun: ráhkis oskuvielljan. Dat son duođaid lea munnje; man ollu
eanebut son ii livččii dat dutnje, sihke dán máilmmis ja Hearrás
. Jos don dál anát mu oskkuguoibmin, de vuostáiváldde su dego mu
iežan. Jos son leažžá dahkan maidege veriid du vuostái dahje
leažžá dutnje maidege velggolaš, de bija dan mu vealgečállosii!
Dán čálán mun, Bávlos, gieđainan: Gal mun mávssán! Mun in hálit
dadjat ahte don leat munnje velá iežat velggolaš. Oskuviellja, mun
bivddán du veahkehit mu dáinna lágiin Hearrás! Illudahte mu váimmu
Kristusis! Mun čálán dutnje danne go luohtán dasa ahte don jeagadat
mu. Mun dieđán gal ahte don dagat velá eanet go maid mun siđan. Ja
okta ášši velá: Ráhkkanahte maiddái munnje orrunsaji. Dasgo mus
lea dat doaivva ahte dii ovddasrohkadusaideattetguin oččošeiddet mu
fas ruovttoluotta. Loahppadearvvuođat Epafras, mu fáŋgaguoibmi
Kristus Jesusis, cealká didjiide dearvvuođaid, nu maiddái Markus,
Aristarkos, Demas ja Lukas, mu bargoguoimmit. Hearrámet Jesus
Kristusa árbmu lehkos din vuoiŋŋain! Máŋgii ja máŋgga láhkái lea
Ipmil dolin sárdnon min máddariidda profehtaidis bokte, muhto dáid
maŋimuš beivviid son lea sárdnon midjiide Bártnis bokte, gean lea
bidjan buot árbejeaddjin ja gean bokte lea maiddái sivdnidan máilmmi
. Son lea Ipmila hearvásvuođa čuovgadas, su luonddu duohta govva,
ja fámolaš sániinis son bisuha buot. Go son ieš lei buhtistan min
suttuin, de čohkánii Allatvuođa olgeš gieđa beallái allagasas
. Ipmila Bárdni lea stuorit go eŋgelat Nu son lea šaddan sakka
stuoribun go eŋgelat ja árben hearváset nama go sii. Dasgo Ipmil ii
leat goassege cealkán guđege eŋgelii: Don leat mu Bárdni,
otnábeaivvi mun riegádahtten du. Ii ge leat cealkán: Mun lean su
Áhčči, ja son lea mu Bárdni. Muhto go Ipmil bidjá
vuosttašriegádan Bártnis máilbmái, de son cealká: Buot Ipmila
eŋgelat gopmirdehkoset su. Ja eŋgeliid birra son cealká ná: Son
dahká eŋgeliiddis bieggan ja bálvaleddjiidis dollanjuovččan. Muhto
Bárdnásis son cealká: Ipmil, du truvdnu bissu agálašvuhtii, ja
vanhurskkisvuođa soabbi lea du riikka soabbi. "  Don ráhkistit
vanhurskkisvuođa ja vašuhit vearrivuođa. Dan dihtii, Ipmil, lea
du Ipmil vuoiddadan du ilu oljjuin, du, ii ge du guimmiid. Son
cealká maiddái: Don, Hearrá, leat vuođđudan eatnama álggu rájes,
ja albmi lea du gieđa dahku. Dat nohket, muhto don bisut. Dat
oamásmuvvet nugo bivttas, don giesat daid čoahkkái nugo olgobiktasa
. Dat molsojuvvojit nugo bivttas, muhto don leat dat seammá, du
jagit eai noga. Ii Ipmil leat goassege cealkán guđege eŋgelii:
Čohkán mu olgeš gieđa beallái, dassážii go bijan du
vašálaččaid du julggiid vuložin. Eai go buot eŋgelat leat
bálvaleaddji vuoiŋŋat guđet leat vuolggahuvvon bálvalit daid guđet
árbejit bestojumi ? Eŋgeliid sátni ja Bártni sátni Dan dihtii mii
fertet dađe buorebut vuhtiiváldit dan, maid mii leat gullan, amamet
rievdat rávnnji mielde. Jos velá dat ge sátni man eŋgelat sárdno,
ollašuvai, nu ahte juohke vearredahku ja eahpegulolašvuohta
oaččui ánssášuvvon bálkkás, mo mii dasto sáhtášeimmet vealtat
ráŋggáštusas, jos eat beroš nu stuora bestojumis, man Hearrá ieš
vuosttažin sárdnidii ? Sii guđet gulle, su nannejedje dan bestojumi
duohtan midjiide, ja Ipmil ieš nannii sin duođaštusaid
mearkkaiguin ja oavdduiguin ja máŋggalágán fámolaš daguiguin, ja
juogadii Bassi Vuoiŋŋa attáldagaid dáhtus mielde. Bárdni lea
olbmuid viellja Ipmil ii leat bidjan eŋgeliid vuolibužžan dan
boahttevaš málmmi man birra mii sárdnut. Muhto muhtun lea
duođaštan ná: Mii lea olmmoš go anát su muittus, dahje olbmománná
go anát sus fuola ? Oanehassii don dahket su eŋgeliid vuolibužžan,
don kruvnnidit su hearvásvuođain ja gudniin, bidjet buot su julggiid
vuložin. Go son nappo bijai buot olbmo vuložin, de ii čuoldán
maidege eret. Dál eat vel oainne ahte buot livččii biddjojuvvon su
vuložin. Mii oaidnit goittot Jesusa guhte oanehassii lei eŋgeliid
vuolibuš, gillámušas ja jápmimis dihtii dál lea kruvnniduvvon
hearvásvuođain ja gudniin. Árbmugas Ipmila dáhttu lei ahte Jesus
galggai muosáhit jápmima buohkaid ovddas. Go son guhte lea sivdnidan
ja vuođđudan buot, dáhtui doalvut eatnat mánáid hearvásvuhtii, de
fertii gillámušaiguin dahkat ollisin su guhte doalvu sin bestojupmái
. Dasgo sus guhte dahká bassin, ja sis guđet dahkkojuvvojit bassin,
lea buohkain seammá áhčči; danne son ii heahpanatta ge gohčodeames
sin vielljanis go cealká: Mun dieđihan du nama vieljaidasan ja
máinnun du searvegotti siste. Son cealká maiddái: " Mun dorvvastan
sutnje ". Ja dasto cealká: Dá mii leat, mun ja dat mánát, geaid
Ipmil lea addán munnje. Go juo dát mánát leat oasálaččat oaččis
ja varas, de seammá láhkai son ge lea oasálaš das. Nu son
fámohuhtii jápmimiinnis su geas lea jápmima váldi, beargalaga, ja
luittii luovus buohkaid guđet jápmima balu dihtii leat eallinagi
leamaš šlávvan. Ii son leat atnimin fuola eŋgeliin, muhto
Abrahama nális. Danne son fertii juohke dáfus šaddat vieljaidis
láhkásažžan, vai sáhtášii váibmoláđis ja oskkáldas
bajimušbáhppan Ipmila ovddas soabahit álbmogis suttuid. Go son ieš
lea gillán ja geahččaluvvon, de sáhttá veahkehit daid guđet
geahččaluvvojit. Jesus lea stuorit go Movsses Dan dihtii, bassi
oskuguoimmit, guđet lehpet oasálaččat almmálaš rávkojumis,
gehččet Jesusii gean mii dovddastit apoastalin ja bajimušbáhppan
. Son lei oskkáldas Hearrái guhte ásahii su, nugo Movsses lei
oskkáldas oppa Ipmila viesus, muhto Jesus lea ánssášan ollu stuorit
gudni go Movsses, nugo viesu huksejeaddji ge gudnejahttojuvvo eambbo
go viessu. Juohke viesu lea soamis huksen, muhto dat gii lea huksen
buot, lea Ipmil. Ja Movsses lei gal oskkilduvvon bálvaleaddji oppa
Ipmila viesus duođaštit dan, mii maŋŋil galggai sárdniduvvot
. Muhto Kristus lea Bárdni gean háldui lea oskkilduvvon Ipmila viessu
. Dát viessu leat mii, jos mii loahpa rádjai bissut nannosit dan
roahkkatvuođas ja rámis maid min doaivva addá midjiide. Eahpeosku ja
eahpegulolašvuohta Dan dihtii, nugo Bassi Vuoigŋa cealká: Jos dii
otnábeaivvi gullabehtet su jiena, de allet buoššut váimmuideattet
nugo dalle go čuožžileiddet mu vuostái, daid beivviid go
geahččaleiddet mu meahcis. Doppe din vánhemat bidje mu
geahččalussii ja hástaledje mu, vaikko ledje njealljelogi jagi
oaidnán mu daguid. Dan dihtii mun moaráhuvven dan sohkagoddái ja
celken: " Álelassii sii čádjádallet váimmusteaset, eai ge dovdda mu
geainnuid. "  De mun vurdnon moaristan: " Sii eai goassege beasa mu
vuoiŋŋadussii. "  Váruhehket, oskuguoimmit, amas ovttasge dis
leat bahás ja eahpeoskkolaš váibmu nu ahte son jorrala ealli Ipmilis
eret. Muhto rávvejehket guhtet guimmiideattet juohke beaivvi nu guhká
go sátni " otnábeaivi " lea fámus, amas oktage dis jorralit suttu
fillehussii ja buoššuduvvat. Mii han leat šaddan oasálažžan
Kristusii, jos loahpa rádjái bissut nannosit dan luohttámušas mii
mis lei juo álggu rájes. Čállagiin nappo celkojuvvo: Jos dii
otnábeaivvi gullabehtet su jiena, de allet buoššut váimmuideattet
nugo dalle, go čuožžileiddet mu vuostái. Geat dat ledje guđet
gulle, muhto almmatge stuimmáskedje ? Eai go lean buohkat geaid
Movsses láidestii eret Egyptas ? Geaidda lei Ipmil moaris njealljelogi
jagi ? Ii go daidda geat suddudedje ja geaid rupmašat dasto báhce
meahccái ? Ja geaidda son vuortnui ahte sii eai beasa su
vuoiŋŋadussii ? Ii go dat guoskan daidda guđet ledje
eahpegulolaččat ? Mii nappo fuomášit ahte sin eahpeosku hehttii sin
beassamis vuoiŋŋadussii. Ipmila álbmogii gullá vuoiŋŋadus Nu
guhká go mis ain lea lohpádus beassat Ipmila vuoiŋŋadussii, de
váruhehkot amas oktage dis báhcit mátkkis! Dasgo buorre sáhka lea
sárdniduvvon midjiide nugo sidjiide. Sii eai goittotge atnán makkárge
ávkki dan sánis maid gulle, dasgo eai vuostáiváldán dan oskkus
. Muhto mii guđet oskut, beassat lohpiduvvon vuoiŋŋadussii, nugo
son lea cealkán: Ja mun vurdnon moaristan: Sii eai goassege beasa mu
vuoiŋŋadussii. Nu son celkkii, vaikko su dagut leat leamaš
gárvásat máilmmi vuođđudeami rájes. Čihččet beaivvi birra han
lea celkojuvvon ná: " Čihččet beaivvi go Ipmil lei dahkan buot,
de son vuoiŋŋastii. "  Muhto celkojuvvo maiddái: " Sii eai
goassege beasa mu vuoiŋŋadussii. "  Váilu ain ahte muhtumat besset
dohko. Ja sii geaidda buorre sáhka sárdnojuvvui vuosttažin, eai
beassan dohko eahpegulolašvuođaset dihtii. Dan dihtii Ipmil
mearrida ođđa beaivvi, mii lea " otnábeaivi ", ja son cealká ollu
maŋŋelis Dávveda bokte nugo lea namuhuvvon ovdalis: Jos dii
otnábeaivvi gullabehtet su jiena, de allet buoššut váimmuideattet
. Jos Josva livččii dolvon sin dan vuoiŋŋadussii, de Ipmil ii
livčče maŋŋelis sárdnon eará beaivvi birra. Ipmila álbmogis lea
nappo ain vuordagis sábbátvuoiŋŋadus. Dat guhte lea beassan su
vuoiŋŋadussii, oažžu vuoiŋŋastit buot daguinis nugo Ipmil ge
vuoiŋŋastii. Viggot mii ge beassat dan vuoiŋŋadussii, amas
oktage jorralit seammá eahpegulolašvuođa dihtii. Ipmila sátni lea
ealli ja fámolaš ja bastileabbo go guovtteávjjot miehkki. Dat
čuohpasta nu čiekŋalii ahte ludde sielu ja vuoiŋŋa, lađđasiid
ja ađđamiid ja dubme váimmu jurdagiid ja árvalusaid. Ipmilis ii
sáhte čiehkat maidege. Buot lea álás ja rabas su čalmmiid ovddas
geasa mii fertet logu dahkat. Jesus lea min stuora bajimušbáhppa Go
juo mis lea stuora bajimušbáhppa, Jesus, Ipmila Bárdni, guhte lea
mannan almmiid čađa, de bissot nannosit dán dovddastusas. Ii mis
leat dakkár bajimušbáhppa guhte ii sáhte árkkálmastit min
headjuvuođa, muhto dakkár guhte lea seammá láhkái geahččaluvvon go
mii ge, dattege suddutkeahttá. Loaiddastehkot dan dihtii
roahkkatvuođain árpmu truvnnu ovdii, vai oččošeimmet árpmu ja
váibmoláđisvuođa, nu ahte gávnnašeimmet veahki rivttes áigái
. Juohke bajimušbáhppa gii válljejuvvo olbmuid gaskkas, ásahuvvo
ovddastit sin Ipmila ovddas ja buktit attáldagaid ja oaffariid sin
suttuid ovddas. Danne go son lea ieš ge headju, de son sáhttá leat
váibmoláđis diehtemeahttun ja čádjideaddji olbmuide, ja dan
headjuvuođas dihtii son galgá oaffaruššat suttuoaffariid sihke
iežas ja álbmoga ovddas. Dán árvvu ii oktage váldde alccesis, muhto
lea Ipmil guhte rávká bajimušbáhpa, nugo son rávkkai Arona ge
. Seammá láhkai Kristus ii bajidan iežas bajimušbáhppan, muhto su
bajidii son guhte celkkii sutnje: Don leat mu Bárdni, mun lean
riegádahttán du odne. Ja nuppi sajis: Don leat báhppa agálašvuhtii
, Melkisedeka báhppavuođa mielde. Go Jesus elii dáppe eatnama alde,
de rohkadalai ja ánui čuorvasiiguin ja gatnjaliiguin veahki sus,
geas lei fápmu beastit su jápmimis, ja son gullojuvvui
ipmilbalolašvuođas dihtii. Vaikko son lei Bárdni, de fertii
oahppat gulolašvuođa gilláimušastis. Go son lei dahkkojuvvon
ollisin, de buvttii agálaš bestojumi buohkaide guđet jeagadit su,
ja Ipmil gohčodii su bajimušbáhppan Melkisedeka báhppavuođa mielde
. Várrehus njoahcivuođas Dán birra mii sáhttit cealkit ollu, muhto
lea lossat čilget dan didjiide, dasgo dii lehpet šaddan hilljánin
gullat. Dii livččiidet galgan šaddat oahpaheaddjin áigá juo,
muhto dii dárbbašehpet ieža muhtuma gii oahpahivččii didjiide
Ipmila sáni álgoáššiid. Dii lehpet šaddan dakkárat geat
dárbbašehpet fas mielkki, ehpet ge gierdda álbmás biepmu. Dasgo
juohkehaš guhte ain bibmojuvvo milkkiin, lea ain mánná, ii ge sáhte
áddet vanhurskkisvuođa sáni. Muhto álbmás biebmu lea olles olbmuide
geat leat hárjehan iežaset dasa ja oahppan earuhit buori bahás
. Guđđot nappo dan maid álggus oahpaimet Kristusa birra, ja jotkot
rávis olbmuid oahpaheami. Eat mii sáhte ođđasit ásahit vuođu go
oahpahišgoahtit dakkár áššiid go jorgalusa jápmán daguin eret,
oskku Ipmilii, gástta, gieđaidbidjama, jábmiid bajásčuožžileami
ja agálaš duomu. Dán mii dáhttut dahkat, jos Ipmil dan sálle
. Dasgo go olbmot oktii leat čuvgejuvvon ja muosáhan almmálaš
attáldaga, šaddan Bassi Vuoiŋŋa oasálažžan, muosáhan Ipmila
buori sáni ja vásihan boahttevaš máilmmi fámuid, muhto leat luohpan
oskkusteaset, dalle lea veadjemeahttun oahpistit sin ođđa
jorgalussii. Dasgo sii ieža russiinávlejit Ipmila Bártni fas ja
dahket su buohkaid bilkun! Go eanan njammá dan arvvi mii dávjá
njuoskada dan, ja addá gilviidasas šattu, de dat oažžu Ipmila
buressivdnádusa. Muhto jos dat šaddada bastilislánjáid ja
gáskálasaid, de ii dohkke masage ja lea garrudusa lahka ja loahpas
boldojuvvo. Mii leat goit vissásat das ahte din dilli,
ráhkkásiiddámet, lea buoret, ja ahte bestojupmi vuordá din, vaikko
mii sárdnut ge ná. Ii han Ipmil leat vanhurskkismeahttun nu ahte
vajáldahtášii din barggu ja dan ráhkisvuođa maid lehpet čájehan
sutnje, go lehpet bálvalan su bassi olbmuid ja ain bálvalehpet sin
. Mii dáhtošeimmet juohkehačča dis ain čájehit seammá áŋgirvuođa
loahpa rádjai go din doaivva ollašuvvá, amadet šaddat
fuollameahttumin, muhto čuovvubehtet sin ovdamearkka guđet oskot ja
vurdet gierdavaččat ja danne árbejit dan maid Ipmil lea lohpidan
. Ipmila nana lohpádus Abrahamii Go Ipmil attii lohpádusa Abrahamii,
de vuortnui iežas nammii, dasgo ii lean oktage su stuorit, gean
nammii son livččii vurdnon. Son vuortnui: " Duođaid, mun
buressivdnidan du valljugasat ja lasihan du náli ". Abraham vurddii
gierdavaččat ja oaččui dan mii lei lohpiduvvon sutnje. Olbmot gal
vurdnot soapmása nammii gii lea iežaset stuorit, ja válli nanne
ášši ja loahpaha buot nákkuid. Ipmil nannii lohpádusas váliin go
hálidii čájehit čielgasit sidjiide geaidda lohpádus guoská, ahte su
árvalus ii nuppástuva. Dát guokte rievdameahttun ášši mat dáhkidit
ahte Ipmil ii gielis, roahkasmahttet min guđet leat báhtaran su
dorvui, ja arvvosmahttet min doallat gitta dan doaivagis mii lei
lohpiduvvon midjiide. Dat doaivva lea min sielu áŋkkur. Dat lea
nanus ja vissis ja ollá gitta ovdaloavdaga siskkobeallái. Dohko manai
Jesus min ovddasmannin, go šattai bajimušbáhppan gean báhppavuohta
lea agálaš, Melkisedeka báhppavuođa mielde. Melkisedek lea gonagas
ja báhppa Dát Melkisedek lei Salema gonagas ja Alimus Ipmila báhppa
. Son bođii Abrahama ovddal ja buressivdnidii su go Abraham lei
boahtimin ruoktot maŋŋilgo lei vuoitán gonagasaid. Abraham attii
sutnje logádasa buot sállašisttis. Melkisedeka namma mearkkaša
ovddimustá vanhurskkisvuođa gonagas, ja dasto son lea Salema gonagas
, mii mearkkaša ráfi gonagas. Sus ii leat áhčči, ii eadni ii ge
sohkalohku, ii ge su eallinbeivviin leat álgu ii ge loahppa. Son lea
govviduvvon Ipmila Bártni láhkásažžan, ja son bissu álelassii
báhppan. Fuomášehket man stuoris son lea. Velá máttar Abraham ge
attii sutnje sállašisttis logádasa, buoremus oasi. Dat Levi
maŋisboahttit guđet leat ásahuvvon báhppan, galget lága mearrádusa
mielde čoaggit logádasaid álbmogis, álbmotguimmiineaset, guđet
leat maiddái Abrahama nális. Muhto Melkisedek guhte ii lohkkojuvvon
sin sohkagoddái, válddii logádasa Abrahamis ja buressivdnidii su,
vaikko Abraham lei juo ožžon Ipmila lohpádusaid. Lea čielggas ahte
buressivdnideaddjis lea alit árvu go buressivdnádusa oažžus
. Muđuid gal jámolaš olbmot čogget logádasaid, muhto dál válddii
logádasaid vuostái olmmái guhte čállagiid duođaštusaid mielde eallá
agálaččat. Velá Levi ge, logádasaid čoaggi, mávssii muhtun
láhkai ieš logádasa Abrahama bokte. Vaikko son ii lean vel riegádan
, de lei goit máddaris Abrahama álemiin dalle go Melkisedek bođii
Abrahama ovddal. Jos juo Levi soga báhppavuohta, man birra Israela
álbmogii addojuvvui láhka, livččii dolvon ollisvuhtii, manne dalle
dárbbašii vel čuožžilit nubbi báhppa, gean báhppavuohta lea
Melkisedeka báhppavuođa mielde ii ge Arona ? Jos báhppavuohta
nuppástuvvá, de láhka ge ferte nuppástuvvat. Son gean birra dás lea
sáhka, gullá eará čerdii, mas ii leat oktage doaimmahan
áltárbálvalusa. Buohkat dan dihtet ahte Hearrámet boahtá Juda
čearddas, ii ge Movsses leat sárdnon maidege dán čeardda birra go
sártnui báhppavuođa birra. Melkisedeka láhkásaš ođđa báhppa Buot
dát šaddá ain čielgaseabbon go eará lágán báhppa čuožžila
Melkisedeka láhkásažžan, muhtun guhte ii leat šaddan báhppan
olmmošlaš lága árbenjuolggadusaid mielde, muhto nohkameahttun
eallima fámus. Su birra lea duođaštuvvon: Don leat báhppa
agálašvuhtii, Melkisedeka báhppavuođa mielde. Nu heaittihuvvo
ovddit mearrádus, dasgo dat lei heittot ja ávkkeheapmi, dasgo láhka
ii leat ollašuhttán maidege. Dan sadjái mii leat ožžon buorebu,
doaivaga mii addá midjiide vejolašvuođa lahkanit Ipmilii. Galgá
maiddái atnit muittus Ipmila váli. Levi sohkagotti olbmát šadde
báhppan váli haga, muhto Jesusa báhppavuohta nannejuvvui váliin,
dáiguin sániiguin: Hearrá lea vurdnon ii ge gáđa dan: Don leat
báhppa agálašvuhtii.  Dás oaidnit man ollu buorebun lea šaddan dat
lihttu man Jesus dáhkida. Eará báhpaid mearri lea dađistaga lassánan
go jápmin lea hehtten sin joatkimis báhppan. Muhto Jesus bissu
agálašvuhtii, dasgo su báhppavuohta lea nohkameahttun. Danne son
sáhttá ollásii beastit sin guđet su bokte bohtet Ipmila lusai, go
son eallá agálašvuhtii ja rohkadallá sin ovddas. Dákkár
bajimušbáhpa mii dárbbašeimmet, dakkára gii lea bassi, vigiheapme
, duolvvakeahttá, earuhuvvon suttolaččain ja aliduvvon almmiid
badjel. Son ii dárbbaš eará bajimušbáhpaid láhkái beaivválaččat
oaffaruššat vuos iežas suttuid ovddas ja dasto álbmoga suttuid
ovddas. Dasgo son lea juo oktii oaffaruššan, go oaffarušai iežas
. Láhka ásaha bajimušbáhppan olbmuid guđet leat heajut, muhto váli
sátni mii bođii lága maŋŋil, ásaha Bártni bajimušbáhppan guhte
agálaš áigái lea dahkkojuvvon ollisin. Kristus lea ođđa lihtu
bajimušbáhppa Váldoášši mas dál lea sáhka, lea dát: Mis lea
dakkár bajimušbáhppa guhte čohkká almmis Allatvuođa truvnnu olgeš
bealde. Son doaimmaha báhpabálvalusa bassi báikkis, mii lea duohta
lihttogoahti, man ii leat olmmoš ceggen, muhto Hearrá ieš. Juohke
bajimušbáhppa lea biddjojuvvon oaffaruššat Ipmilii sihke
attáldagaid ja njuovvanoaffariid, ja danne lei dárbbašlaš ahte
maiddái min bajimušbáhpas lei juoga man sáhtii buktit oaffarin. Jos
son livččii eatnama alde, de son ii livčče oppa báhppa ge, dasgo
dáppe leat juo dakkárat guđet oaffaruššet lága mielde. Sin
bálvalus lea goittot dušše almmálaš bálvalusa govva ja suoivva,
nugo celkojuvvui Movssesii ge go son galggai cegget lihttogoađi: "
Ane fuola das ahte dagat buot dan ovdagova mielde mii čájehuvvui
dutnje vári alde. "  Muhto min bajimušbáhppa lea ožžon sakka
stuorit doaimma, go son maiddái lea buoret lihtu gaskaolmmái, lihttu
mii lea vuođđuduvvon buoret lohpádusaid ala. Dasgo jos juo
vuosttaš lihttu livččii leamaš láitemeahttun, de ii livčče
dárbbašan ođđa lihtu. Dasgo Ipmil láitá álbmogis go cealká:
Gehččet, beaivvit bohtet, cealká Hearrá, go mun dagan ođđa
lihtu Israela viesuin ja Juda viesuin. Dat ii leat seammá lágán
lihttu go dat man mun dahken sin máddariiguin dalle go válden sin
gihtii ja dolvon sin eret Egyptas. Sii eai bisson mu lihtus, ja
danne in mun ge atnán fuola sis, cealká Hearrá. Muhto dán lihtu mun
dagan Israela álbmogiin daid beivviid maŋŋil, cealká Hearrá: Mun
bijan lágaidan sin millii ja čálán daid sin váimmuide. Mun lean sin
Ipmil, ja sii leat mu álbmot. Dalle ii oktage šat oahpat
álbmotguoimmis, ii ge oktage oahpat vieljas sániiguin: " Oahpa
dovdat Hearrá. " Dalle sii buohkat, uhcimusas stuorimussii, dovdet
mu. Mun attán ándagassii sin vearredaguid in ge šat goassege muitte
sin suttuid. Sártnodettiinis ođđa lihtu birra Ipmil čájeha ahte
vuosttaš lihttu lea boarásmuvvan. Ja dat mii boarásmuvvá ja
oamásmuvvá, lea juo nohkagoahtimin. Boares lihtu oaffarbálvalus
Vuosttaš lihtus ledje nappo ipmilbálvalusa njuolggadusat ja bassi
báiki dáppe eatnama alde. Ceggejuvvui goahti man ovddimus lanjas
ledje ginttaljuolgi, beavdi ja oaffarláibbit. Dán oasi gohčodedje
bassin. Nuppi ovdaloavdaga duohken lei dat goađi oassi man
gohčodedje buot basimussan. Doppe lei golle suovasáltár ja lihtu
árka, mii lei miehtá golliin skoađastuvvon. Árkkas lei gollelihti
man siste lei manna, Arona soabbi mas šadde iđut, ja lihtu
távvalat. Árkka bajábealde ledje hearvásvuođa kerubat suoivanastimin
soabahansaji. Buot dán ii dárbbaš dál čilget nu dárkilit. Nu lea
nappo buot ásahuvvon. Goađi ovddimus lanjas fitnet báhpat
beaivválaččat go doaimmahit ipmilbálvalusa. Muhto goađi nuppi
latnjii beassá dušše bajimušbáhppa, ja son ge dušše oktii jagis
. Dalle sus ferte álo leat mielde varra man son oaffaruššá iežas ja
álbmoga suttuid ovddas maid sii leat dahkan diehtemeahttunvuođas. Nu
Bassi Vuoigŋa čájeha ahte geaidnu buot basimussii ii leat vel
rahppojuvvon, nu guhká go goađi ovddimus latnja bissu. Buot dát
govvida dálá áiggi: Attáldagat ja oaffarat gal buktojuvvojit, muhto
dat eai daga ollisin su guhte oassálastá ipmilbálvalussii nu ahte su
oamedovdu buhtásmuvašii. Dát leat dušše olgguldas ásahusat, nugo
biebmo-, juhkamuš- ja buhtistannjuolggadusat ge, ja bissot dušše
dassážii go rivttes lágádus ásahuvvo. Ođđa lihtu oaffar Muhto go
Kristus bođii dálá buriid bajimušbáhppan, de manai stuorit ja
dievasleabbo goađi čađa, mii ii leat dahkkojuvvon gieđaiguin, ii
ge gula sivdniduvvon máilbmái. Son manai dušše oktii sisa buot
basimussii, ii bohkáid ja burrogálbbiid varain, muhto iežas varain
, ja nu son lea buktán midjiide agálaš lonástusa. Jos juo bohkáid ja
vuovssáid varra ja guigguid gunat mat riškkuhuvvojit
buhtismeahttumiid ala, buhtistit olbmuid olgguldasat, de dađe
buorebut buhtista ge Kristusa varra! Agálaš vuoiŋŋas bokte son lea
oaffaruššan iežas láitemeahttun oaffarin Ipmilii ja buhtista min
oamedovddus jápma daguid vai mii sáhtášeimmet bálvalit ealli Ipmila
. Dan dihtii lea Kristus boahtán ođđa lihtu gaskaolmmájin vai sii
guđet leat rávkojuvvon, oččošedje lohpiduvvon agálaš árbbi, go
son jápmimiinnis lonistii daid rihkkumiid mat ledje dahkkojuvvon
vuosttaš lihtu áiggi. Dasgo gos testamenta lea, galgá álo sáhttit
duođaštit duohtan testamentta dahkki jápmima. Testamenta han boahtá
fápmui easkka go dan dahkki jápmá; nu guhká go dan dahkki eallá, de
ii leat fámus. Danne ii vuosttaš lihtu ge sáhttán ásahit vara haga
. Go Movsses lei lohkan oppa álbmogii buot lága báhkkomiid, de
válddii burrogálbbiid ja bohkáid vara ja čázi, skárllatrukses ulluid
ja isopa ja riškkuhii daid lága girjji ja oppa álbmoga ala ja celkkii
: " Dát lea dan lihtu varra man Ipmil lea dahkan dinguin. "  Seammá
láhkái son riškkuhii vara lihttogoahtái ja buot gaskaomiid ala mat
adnojuvvojit ipmilbálvalusas. Lága mielde goasii buot buhtistuvvo
varain, dasgo ándagassii addojupmi ii leat, jos ii golggahuvvo varra
. Almmálaš diŋggaid govat fertejit nappo buhtistuvvot dáinna lágiin
. Muhto almmálaš diŋggat ieža fertejit buhtistuvvot ain buoret
oaffariiguin. Dasgo Kristus ii mannan bassi báikái mii lea
dahkkojuvvon gieđaiguin. Dat lea dušše duohta bassi báikki govva
. Muhto son manai albmái min dihtii vai loaiddastivččii Ipmila
muođuid ovdii. Ii son mannan albmái oaffaruššat iežas eatnat
gerddiid, nugo bajimušbáhppa dahká juohke jagi go doalvu buot
basimussii vara mii ii leat su iežas varra. Muđuid han Kristus
livččii galgan gillát jápmima máŋgga geardde máilmmi vuođđudeami
rájes. Muhto dál son lea boahtán máilbmái dušše oktii, áiggiid
loahpas, sihkkut eret suttu oaffariinnis. Juohke olbmo oassi lea
oktii jápmit ja dasto dubmejuvvot. Seammá láhkái lea Kristus oktii
oaffaruššojuvvon vai válddášii eret eatnagiid suttuid, ja son
almmustuvvá nuppi geardde, ja dalle ii šat suttu dihtii, muhto
beastin dihtii sin guđet leat vuordimin su. Kristusa oaffar váldá
eret suttu Lágas lea nappo dušše boahtteáiggi buriid suoivva, ii ge
daid duohta govva. Seammá oaffarat oaffaruššojuvvojit álelassii
jagis jahkái, muhto láhka ii sáhte goassege dahkat ollisin sin guđet
loaiddastit daiguin Ipmila muođuid ovdii. Muđuid han oaffaruššan
livččii loahpahuvvon. Jos ipmilbálvalusa oassálastit livčče juo
oktii buhtistuvvon, de sis eai livčče šat suttut oamedovddu alde
. Muhto oaffarat baicca muittuhit suttuid jahkásaččat, dasgo lea
veadjemeahttun ahte vuovssáid ja bohkáid varra válddášii eret suttuid
. Danne Kristus cealká boađedettiinis máilbmái: Njuovvanoaffariid ja
attáldagaid don it hálidan, muhto don ráhkadit munnje rupmaša
. Boaldinoaffarat ja suttuoaffarat eai leat du miela mielde. Dalle
mun cealkkán: Geahča, mun lean boahtán, nugo mu birra lea
čállojuvvon girjegerrui, ollašuhttit du dáhtu, Ipmil. Son cealká
nappo vuos: " Njuovvanoaffariid ja attáldagaid, boaldinoaffariid ja
suttuoaffariid don it dáhtton, dat eai lean du miela mielde ",
vaikko dat oaffaruššujuvvojit lága mielde. Muhto dasto son cealká:
" Geahča, mun lean boahtán ollašuhttit du dáhtu. " Son nappo
heaittiha ovddit lágádusa ja ásaha nuppi. Dán dáhtu mielde mii leat
dahkkojuvvon bassin dušše ovttain oaffariin, go Jesus Kristusa
rumaš oaffaruššui. Juohke báhppa doaimmaha beaivválaččat
ipmilbálvalusa ja oaffaruššá álo seammá oaffariid, mat eai goit
sáhte goassege váldit eret suttuid. Kristus lea oaffaruššan dušše
ovtta suttuoaffara ja čohkánan Ipmila olgeš gieđa beallái. Doppe
son ain vuordá dassážii go su vašálaččat biddjojuvvojit su
julggiid vuložin, dasgo son lea dušše ovttain oaffariin dahkan
ollisin sin guđet dahkkojuvvojit bassin. Dán duođašta midjiide
maiddái Bassi Vuoigŋa. Vuos ná: Dán lihtu mun dagan singuin daid
beivviid maŋŋil, cealká Hearrá: mun bijan lágaidan sin váimmuide
ja čálán daid sin millii. Ja dasto: Sin suttuid ja vearredaguid mun
in muitte šat goassege. Go suttut leat ándagassii addojuvvon, de ii
dárbbaš šat suttuoaffariid. Várrehus ja jeđđehus Oskuguoimmit,
mis lea nappo roahkkatvuohta Jesusa vara bokte loaiddastit buot
basimussii. Son lea rahpan midjiide ođđa, ealli geainnu mii manná
ovdaloavdaga čađa, mii lea su rumaš. Go mis lea stuora báhppa
gean háldui lea oskkilduvvon Ipmila viessu, de loaiddastehkot buot
basimussii duođalaš váimmuin ja oskku vissisvuođas, nu ahte min
váibmu lea riškkuhuvvon buhtisin bahás oamedovddus ja rumaš
bassojuvvon buhtes čáziin. Dollot nannosit gitta doaivagis man mii
dovddastit, dasgo dat guhte lea addán midjiide lohpádusa, lea
oskkáldas. Vuhtiiváldot guhtet guimmiideamet ja ávžžuhehkot guhtet
guimmiideamet ráhkisvuhtii ja buriide daguide. Allot hilggo
searvegoddámet čoagganemiid, nugo muhtumiin lea vierru, muhto
arvvosmahttot guhtet guimmiideamet, dađe eanet go oaidnibehtet
beaivvi lahkaneamen. Jos mii suddudit miela eavttus, vel dalle ge go
leat oahppan dovdat duohtavuođa, de ii gávdno šat mihkkege
oaffariid mii soabahivččii min suttuid. Dalle vuordá hirbmatlaš
duopmu ja buolli áŋgirvuohta mii duššada daid, guđet čužžot
Ipmila vuostái. Son guhte hilgu Movssesa lága, dubmejuvvo jápmimii
árkkálmastinvuođa haga guovtti dahje golmma duođašteaddji sáni
mielde. Man ollu garraset ráŋggáštusa ánssáša ge din mielas son
guhte duolbmá Ipmila Bártni julggiidis vuollái ja badjelgeahččá
lihtu vara, mainna lea ieš dahkkojuvvon bassin, ja heahppášuhttá
árpmu Vuoiŋŋa! Mii han dovdat su guhte lea cealkán: " Munnje gullá
mávssaheapmi, ja mun dáhtun mávssahit ", ja maiddái: " Hearrá dubme
álbmogis. "  Suorggatlaš lea gahččat ealli Ipmila gieđaide
. Muitet mo lei ovdal, dalle go dii leiddet aiddo beassan čuovgasii
. Dalle dii gierddaidet ollu garra gillámušaid. Muhtumiin din
hiddjidedje ja áŧestedje earáid oaidnut, muhtumiin leiddet
oasálaččat guimmiideattet garra oasis. Dii gilláidet daiguin guđet
ledje giddagasas, dii dohkkeheiddet iluin ahte din opmodat
rivvejuvvui, dasgo diđiidet ahte oamastehpet buoret opmodaga mii
bistá. Allet nappo bálkes eret roahkkatvuođadet, dasgo dat oažžu
stuora bálkká. Dii dárbbašehpet stuora gierdavašvuođa, vai
sáhtášeiddet ollašuhttit Ipmila dáhtu ja oažžut dan mii lea
lohpiduvvon didjiide. Dasgo: Oanehis áigi lea vel, dušše oanehis
áigi, de boahtá son guhte galgá boahtit, ii ge son ádján. Ja mu
vanhurskkis bálvaleaddji oažžu eallit go osku, muhto jos luohpá,
de mu siellu ii dohkket su. Mii eat gula sidjiide, guđet luhpet ja
šaddet gáđohussii, muhto sidjiide guđet oskot ja bestet sieluset
. Oskku ovdagovat Osku lea duođaštus das mii doivojuvvo, ja
vissisvuohta das mii ii oidno. Oskkuset dihtii máddarat ožžo buori
duođaštusa. Oskomet dihtii mii áddet ahte máilbmi lea sivdniduvvon
Ipmila sáni bokte, nu ahte oinnolaš lea riegádan oaidnemeahttumis
. Oskkus dihtii Abel oaffarušai Ipmilii buoret oaffara go Kain ja
oaččui dan duođaštusa ahte lei vanhurskkis. Ipmil attii sutnje
dán duođaštusa su attáldagaid dihtii. Oskkuinis son sárdnu vel dál
ge vaikko lea jápmán. Oskkus dihtii Henok váldojuvvui eret,
oainnekeahttá jápmima. Dasto son ii lean šat, dasgo Ipmil válddii
su eret. Ovdal go váldojuvvui eret, de son lei ožžon duođaštusa
ahte dohkke Ipmilii. Oskku haga lea veadjemeahttun dohkket sutnje
. Dat guhte loaiddasta Ipmila ovdii, ferte oskut ahte Ipmil lea ja
ahte son bálkkaša sin guđet ohcet su. Oskkus dihtii Noa oaččui
almmuhusa Ipmilis dan birra mii ii lean vel oidnosis, ja
ipmilbalolašvuođastis son ráhkadii árkka beastit oppa su dálu
olbmuid. Oskkus dihtii son šattai máilmmi duopmun ja árbii ieš dan
vanhurskkisvuođa mii boahtá oskkus. Oskkus dihtii Abraham lei
gulolaš go rávkojuvvui. Son vulggii dan eatnamii mii lei lohpiduvvon
sutnje árbeeanan. Son vulggii mátkái dieđekeahttá gosa lei mannamin
. Oskkus dihtii Abraham ásaiduvai vierisin lohpádusa eatnamii ja orui
doppe gođiin Issáhiin ja Jáhkobiin, guđet leigga seammá lohpádusa
árbbolaččat. Dasgo Abraham vurddii dan gávpoga mas lea nana
vuođđu ja man Ipmil lea huksen ja sivdnidan. Oskkus dihtii Sárá
oaččui vel fámu šaddat áhpeheapmin, vaikko su sahkaneami áigi lei
juo vássán, go son ani luohtehahttin su gii lei lohpidan. Dan dihtii
bohte dan ovtta olbmás gii lei juo goasii jápmimin, maŋisboahttit nu
eatnagat go almmi násttit ja mearragátti lohkameahttun sáttočalmmit
. Oskkus dát buohkat jápme oaččokeahttá dan mii lei lohpiduvvon
sidjiide. Sii ledje dušše guhkkin oaidnán dan ja dearvvahan dan
iluin ja dovddastan ahte ledje guossit ja vierrásat eatnama alde. Dat
guđet sárdnot ná, čájehit iežaset áibbašumi vánheneatnamii
. Muhto jos sin jurdagiin livččii leamaš dat eanan gos ledje
vuolgán, de gal livčče sáhttán máhccat dohko. Muhto sii
váinnuhedje buorebu, almmálaš vánheneatnama. Dan dihtii ii Ipmil ge
heahpanatta sis, muhto suovvá sin gohčodit iežas Ipmilin, dasgo
son lea gárvvistan gávpoga sin várás. Oskkus dihtii Abraham buvttii
Issáha oaffarin go geahččaluvvui. Son lei gárvvis oaffaruššat
áidnu bártnis, vaikko lei ožžon lohpádusaid, ja sutnje lei
celkojuvvon: " Issáha nálli gohčoduvvo du mánnán. "  Dasgo son
jurddašii ahte Ipmilis lea fápmu bajásčuoččáldahttit vel jábmi ge
, ja nu oaččui bártnis ruovttoluotta, bajásčuožžileami
veardádusgovvan. Oskkus dihtii Issát buressivdnidii Jáhkoba ja Esaua
, boahtteáigi mielas. Oskkus dihtii Jáhkot buressivdnidii guktuid
Jovsseha bártniid go lei jápmimin, ja rohkadalai njahkut soabbegeaži
vuostái. Osskus dihtii Jovsset sártnui, go lei lahka jámi, ahte
Israela álbmot vuolgá oktii eret Egyptas ja mearridii mii su
dávttiiguin galggai dahkkojuvvot. Oskkuska dihtii Movssesa
vanhenguovttos aniiga bártniska čihkosis golbma mánu. Soai oinniiga
ahte mánná lei čáppis, eaba ge ballan gonagasa gohččumis. Oskkus
dihtii, rávis olmmožin, Movsses biehttalii gohčoduvvomis farao
nieidda bárdnin. Son anii buorebun gillát Ipmila álbmogiin go ohcat
suttu návddašeami oatnelanboddii. Son anii Kristusa hidjádusa
stuorit riggodahkan go Egypta dávviriid, dasgo son vurddii
lohpiduvvon bálkkašumi. Oskkus dihtii son vulggii Egyptas ii ge
ballan gonagasa moaris. Son bisui nanusin dego livččii oaidnán su
guhte lea oaidnemeahttun. Oskkus dihtii son ásahii beassážiid ja
riškkuhii vara amas sorbmejeaddji eŋgel guoskkahit israellaččaid
vuosttašriegádeddjiid. Oskkuset dihtii israellaččat manne
Ruksesmeara čađa dego goike eatnama mielde, muhto go egyptalaččat
geahččaledje dan, de heavvanedje. Oskku dihtii Jeriko muvrrat
gahčče go álbmot lei vázzán daid birra čieža beaivvi. Oskkus
dihtii fuorrá Rahab vealttai jápmimis oktan eahpegulolaččaiguin,
dasgo son lei váldán dihtošteddjiid vuostái ráfiin. Maid ba dása vel
lasihivččen ? Mus nogašii áigi, jos muitalivččen Gideona,
Baraka, Samsona ja Jefta, Dávveda, Sámmola ja profehtaid birra
. Oskkuset dihtii sii vuite riikkaid, doalahedje rievtti ja besse
oaidnit lohpádusaid ollašuvvamin. Sii notke ledjoniid njálmmi,
jáddadedje njivžu dola ja garve miehki ávjju. Sii ledje heajut,
muhto givro, šadde fámolažžan soađis, ja báhtarahtte
vašálaččaid veagaid. Muhtun nissonat ožžo jábmiideaset eallin
ruovttoluotta go sii bajásčuožžiledje. Earát biinniduvvojedje ja
biehttaledje gáddjojuvvomis, danne go hálidedje buoret
bajásčuožžileami. Earát fas muosáhedje bilkku ja roaiskkáid, velá
láhkkiid ja giddagasa ge. Sin geađgádedje jámas, sahájedje guovtte
oassái ja sorbmejedje mihkiin. Sii fertejedje johtalit sávzza- ja
gáiccanáhkit gárvun, sii gillájedje vádjitvuođa, áŧestuvvojedje ja
illástuvvojedje. Sii ledje menddo buorit dán máilbmái, ja nuba sii
fertejedje vádjolit mehciin ja váriin ja ássat bákteráiggiin ja
eananrokkiin. Ja vaikko dát buohkat leat ožžon buori duođaštusa
go osko, de almmatge eai ožžon dan mii sidjiide lei lohpiduvvon
. Dasgo Ipmil lei vurken ain buorebu min várás, amaset sii šaddat
ollisin min haga. Ráva gierdavašvuhtii Go min birra leat nu eatnat
duođašteaddjit, de biddjot eret buot nođiid mat hehttejit min,
suttu mii nu álkit cieggá midjiide. Vihkot áŋgirvuođain loahpa
rádjái dan gilvvu mii mis lea ovddabealde, geahčadettiin Jesusii,
guhte ásaha ja ollašuhttá oskku, ja guhte boahttevaš ilu dihtii
gierddai ruossa gillámušaid beroškeahttá heahpadis ja dál čohkká
Ipmila truvnnu olgeš bealde. Jurddašehket su guhte gierddai
suttolaččaid garra vuostehágu amadet massit roahkkatvuođadet ja
heardduhuvvat. Ipmil bagada min Dii ehpet leat vel šaddan golggahit
varaidet soađis suttu vuostái. Dii lehpet vajáldahttán dán rávvaga
mii sárdnu didjiide nugo mánáide: Mánážan, ale uhcáš Hearrá
bagadusa, ale heardduhuva go son bagada du, dasgo gean Hearrá
ráhkista, su son bagada, ja son risse juohkehačča gean váldá
mánnánis. Din gillámušat leat bagadussan. Ipmil meannuda dinguin
nugo mánáidisguin. Gávdno go dakkár mánná, gean ii áhčči
bagadivčče ? Jos dii nappo ehpet leat bagaduvvon, nugo buohkat
earát, de dii lehpet juolgemánát ehpet ge rivttes mánát. Go min
eatnanlaš áhčit bagadedje min, de mii aniimet sin árvvus. Eat go
mii vel ollu eanet galggaše leat vuoiŋŋalaš Áhččámet
vuolibužžan, vai eallit. Dasgo min áhčit bagadedje min dušše
oanehis áiggi ja nugo sin mielas orui buorre, muhto Ipmil dahká dan
midjiide ávkin vai mii šattašeimmet oasálažžan su bassivuhtii
. Buot bagadus gal orru leamen eambbo morašin go illun nu guhká go
dat bistá, muhto dat addá ráfi ja vanhurskkisvuođa sidjiide guđet
leat bagaduvvon. Nannejehket nappo váiban gieđaid ja vuoimmehuvvan
čippiid! Johtet njulges bálgáid, amas skierbmá juolgi vealččihit
muhto vai buorrána. Bivdet ráfi buohkaiguin ja dan bassivuođa man
haga ii oktage oaččo oaidnit Hearrá. Váruhehket amas oktage báhcit
oaseheapmin Ipmila árpmus, amas mihkkege vahátlaš bahčavuođa
ruohttasiid beassat šaddat ja mirkkohit eatnagiid. Váruhehket, amas
oktage dis eallit furrodagas dahje eahpebassivuođas nugo Esau, guhte
ovtta mállása ovddas vuvddii vuosttašriegádeaddji vuoigatvuođas
. Dii han diehtibehtet ahte go son dasto dáhtui buressivdnádusa, de
hilgojuvvui. Vaikko son bivddii dan čieru, de ii sáhttán
nuppástuhttit dan maid lei dahkan. Sinai ja Sion Ehpet dii leat
boahtán dakkár vári lusa man sáhttá guoskkahit gieđain, gos lea
njuoršudolla, čáhppes balva, seavdnjatvuohta ja riđđudálki,
ehpet dohko gos gulai básoniid čuodjama ja jiena mii sártnui nu ahte
guldaleaddjit biehttaledje gullamis dan. Dasgo sii eai gierdan gullat
dán gohččuma: " Jos velá spire ge guoská várrái, de galgá
geađgáduvvot. "  Dat oainnáhus lei nu suorggatlaš ahte Movsses ge
celkkii: " Mun suorganan sakka ja doarggistan. "  Muhto dii lehpet
boahtán Sionvári vuollái, ealli Ipmila gávpogii, almmálaš
Jerusalemii. Doppe leat duháhiid mielde eŋgelat,
ávvudančoagganeapmi ja vuosttašriegádeddjiid searvegoddi, dat,
geaid namat leat čállojuvvon almmi girjjiide. Doppe lea Ipmil,
buohkaid duopmár, ja sin vuoiŋŋat guđet leat vanhurskásat ja
dahkkojuvvon ollisin, ja doppe lea Jesus, ođđa lihtu gaskaolmmái,
ja riškkuhanvarra mii sárdnu beaktileabbot go Abela varra
. Váruhehket amadet hilgut su guhte sárdnu! Jos sii eai beassan eret
guđet hilgot su guhte sártnui ipmillaš sániid eatnama alde, de
dađe vissáseabbot mii eat beasa eret jos jorgalit sus eret gean sánit
bohtet almmis. Dalle su jietna lihkahii eatnama, ja dál son lea
lohpidan dán: " Oktii vel lihkahan eatnama, in ge dušše dan,
muhto maiddái almmi. "  Dát sánit " oktii vel " oaivvildit dan ahte
buot mii lea sivdniduvvon, lihkkasa ja sirdašuvvá, vai dat mii ii
lihkkas, bisošii. Go mii oažžut riikka mii ii lihkkas, de lehkot
dan dihtii giitevaččat ja bálvalehkot Ipmila su dáhtu mielde
ipmilbalolašvuođas ja balus, dasgo min Ipmil lea loaktevaš dolla
. Eallin Ipmila dáhtu mielde Bisuhehket vieljalaš ráhkisvuođa
. Allet vajáldahte čájeheames guosseláđisvuođa, dasgo dainna
lágiin muhtumat leat váldán guossin eŋgeliid dieđekeahttá dan
. Muitet fáŋggaid, dego livččiidet sin fáŋgaguoimmit; muitet sin
geat illástuvvet, dego illástuvašeiddet iežadet rupmašis. Atnoset
buohkat náittosdili gudnis, ja lehkos náittosseaŋga duolvatkeahttá,
dasgo Ipmil dubme furrošeddjiid ja náittosdili rihkkuid. Lehkos din
eallingeardi ruhtaváibmilvuođa haga, muhto duhtet dasa mii dis lea
. Dasgo Ipmil lea ieš cealkán: " Mun in eisege guođe du, in
goassege hilggo du. "  Dan dihtii mii sáhttit dadjat dorvvolaš
mielain: Hearrá lea mu veahkeheaddji, in mun bala. Maid olmmoš
sáhtášii dahkat munnje ? Searvegotti oaivámuččat ja rivttes oahppu
Muitet oaivámuččaideattet guđet leat sárdnon didjiide Ipmila sáni
. Atnet muittus mo sii elle ja jápme, ja váldet sin oskku ovdagovvan
. Jesus Kristus lea seammá ikte, odne ja agálašvuhtii. Allet divtte
buot lágán vieris oahpaid doalvut iežadet čádjádussii. Min váimmut
galget nanosmuvvat árpmus, eai biepmuin, mas eai leat ávkki ožžon
. Mis lea alddámet áltár, ja dan oaffaris eai oaččo borrat sii
guđet bálvalit lihttogoađis. Dii han diehtibehtet ahte go
bajimušbáhppa doalvu elliid vara buot basimussii suttuid soabaheami
dihtii, de dáid elliid gorudat boldojuvvojit šilju olggobealde
. Danne maiddái Jesus gillái ja jámii gávpotpoartta olggobealde, vai
basuha iežas álbmoga varainis. Vulgot nappo su lusa šilju
olggobeallái ja guddot alddiineamet su heahppášuhttima. Ii han mis
leat dáppe bissovaš gávpot, muhto mii vuordit ja áibbašit dan
gávpogii mii boahtá. Lehkot dan dihte su bokte álelassii
oaffaruššamin Ipmilii giittusoaffara, daid baksamiid šattu, mat
dovddastit su nama. Allet ge vajáldahte dahkamis buori ja addimis
oamisteattet, dasgo dakkár oaffarat leat dohkálaččat Hearrái
. Lehket oaivámuččaidasadet gulolaččat, doahttalehket sin. Sii
gozihit din sieluid, dasgo oktii šaddet dahkat logu dis buohkain
. Diktet sin dahkat bargguset iluin, ii šuohki, dasgo dat livččii
didjiide vahágin. Rohkadallet min ovddas. Mii leat vissásat das,
ahte min oamedovdu lea buhtis - mii han dáhttut álo vádjolit riekta
. Erenoamážit danne bivddán dis ovddasrohkosa ahte dađe farggabut
beasašin ruovttoluotta din lusa. Rohkos ja dearvvahansánit Ráfi
Ipmil, guhte agálaš lihtu oaffarvara bokte lea
bajásčuoččáldahttán jápmimis dan stuora sávzageahčči, Hearrámet
Jesusa, addos didjiide buriid attáldagaid, nu ahte sáhttibehtet
ollašuhttit su dáhtu. Dat mii lea su miela mielde, dan dahkos son
ieš mis, son ja Jesus Kristus. Su lea gudni álo ja agálašvuhtii
. Amen. Oskuguoimmit, bivddán din gierdat dáid rávasániid, lean han
čállán áibbas oanehaččat. Sáhtán vel muitalit didjiide ahte din
oskuviellja Timoteus lea luitojuvvon luovus. Jos son boahtá áiggil,
de válddán su mielde go boađán din lusa. Dearvvuođat buot din
oaivámuččaide, dearvvuođat buot bassi olbmuide. Dearvvuođaid
sáddejit didjiide dat vieljat, guđet leat Italias eret. Árbmu
lehkos dinguin buohkaiguin! Dearvvuođat Jáhkobis, Ipmila ja Hearrá
Jesus Kristusa bálvaleaddjis, dan guoktenuppelohkái čerdii geat
ellet biđgosis. Osku áŧestusain ja geahččalusain Oskuguimmiidan,
atnet dan aivve illun go šaddabehtet juohke lágán geahččalusaide
. Dasgo dii diehtibehtet ahte go osku geahččaluvvo, de dat duddjo
gierdavašvuođa. Muhto šaddadehkos gierdavašvuohta ollislaš
daguid, vai dii livččiidet ollásat ja ollislaččat ii ge dis
váilloše mihkkege. Muhto jos ovttasge dis váilloš viisodat, de
átnos dan Ipmilis guhte addá buohkaide mielastis ja soaimmakeahttá
. Muhto bivdos son oskkus, almmá eahpádusa haga. Dasgo dat guhte
eahpida, lea dego meara bárru, man biegga lihkaha ja doalvu. Dakkár
olmmoš ii sáhte vuordit oažžut maidege Hearrás, go son lea nu
guovttemielat ja eahpestáđis vádjoleamistis. Rámidehkos iežas
oskuguoibmi gii lea vuollegis dilis, das ahte son lea aliduvvon,
muhto rikkis das ahte son lea váivváš, dasgo son goldná dego
lieđđi suinniid gaskkas. Beaivváš badjána buolli báhkkasiinnis ja
goldnada suinniid, lieđit gahččet, ja buot daid čábbodat jávká
. Seammá láhkái rikkis ge goldná gasku buot doaimmaidis. Ávdugas son
gii gierdá geahččalusaid. Dasgo go son lea geahččaluvvon, de
oažžu eallima kruvnnu man Ipmil lea lohpidan sidjiide geat ráhkistit
su. Allos daja oktage gii geahččaluvvo: " Ipmil han geahččala mu
. "  Dasgo bahá ii geahččal Ipmila, ii ge Ipmil ieš geahččal
ovttage. Muhto juohkehaš geahččaluvvo, go su iežas anistumit
gesset ja giktalit su. Go anistumit leat sahkanan, de dain riegáda
suddu, ja go suddu lea láddan, de das riegáda jápmin. Allet
čádjádala, ráhkis oskuguimmiidan! Juohke buorre attáldat ja juohke
olles attáldat boahtá badjin čuovgasa Áhčis, gean luhtte ii
mihkkege nuppástuva ii ge čuovga molsašuva seavdnjadiin. Iežas
dáhtu mielde lea son riegádahttán min duohtavuođa sániin, vai mii
livččiimet su sivdnádusa vuosttaš šaddu. Gullet sáni ja dahket
dan mielde! Ráhkis oskuguimmiidan, muitet dán: Lehkos juohkehaš
johtil gullat, muhto hillján sárdnut ja hillján suhttat. Dasgo olbmo
suhttu ii duddjo dan mii lea riekta Ipmilii. Bidjet dasto eret buot
buhtismeahttuma ja bahávuođa mii lea nu valljugas ja váldet
vuollegašvuođain vuostái dan sáni mii lea gilvojuvvon didjiide, ja
mas lea fápmu beastit din sielu. Dahket dan maid sátni cealká, allet
ge duššefal gula dan, muđuid beahttibehtet iežadet. Dasgo dat
gii gullá sáni ii ge daga dan mielde, lea olbmá láhkásaš gii
geahččá ámadajus speadjalis: Son geahčada gal iežas, muhto
vázzila ja vajáldahttá dakkaviđe makkár son lea. Muhto son guhte
guorahallá friddjavuođa olles lága ja bissu das, son ii vajáldahte
dan maid gullá, muhto dahká dan mielde. Son šaddá ávdugassan
dagustis. Jos guhtege din gaskkas navdá iežas Ipmila bálvaleaddjin,
muhto ii veaje doallat njuokčamis lávžžis, de son beahttá iežas
ja su ipmilbálvalus lea dušši. Ipmilbálvalus mii lea buhtis ja
láitemeahttun Ipmila ja Áhči čalmmiin, lea ahte veahkeha oarbásiid
ja leaskkaid sin heađis ja várjala iežas duolvatmeahttumin máilmmis
. Searvegotti geafit ja riggát Oskuguimmiidan, dii guđet oskubehtet
Hearrámet Jesus Kristusii, hearvásvuođa Hearrái, allet geahča
olbmo hámi beallái. Jurddašehket ahte din čoakkalmassii boahtá
olmmái gii lea gárvodan čáppa biktasiid ja gollen suorpmas, ja nubbi
gis gii lea geafi ja gárvodan duolva biktasiid. Jos dii atnibehtet
árvvus su geas leat čáppa biktasat ja dajašeiddet: " Čohkket dása
, dá lea buorre sadji ", muhto geafes olbmui dii dajašeiddet: "
Čuoččo duos ", dahje: " Čohkán dása láhttái mu julggiid gurrii "
, ehpet go dalle ráhkat earu iežadet gaskii ? Ehpet go dii dalle leat
šaddan duopmárin geain leat bahás jurdagat ? Gullet, ráhkis
oskuguimmiidan: Ii go Ipmil leat válljen sin geat leat geafit dán
máilmmis, vai šaddet rikkisin oskkus ja árbejit dan riikka man son
lea lohpidan sidjiide geat ráhkistit su ? Muhto dii
badjelgeahččabehtet geafes olbmuid! Eai go jur riggát soardde din
ja gease din dikki ovdii ? Eai go jur sii bilkit dan buori nama mii
lea celkojuvvon din badjelii ? Jos dii ollašuhttibehtet čállaga
gonagaslaš lága: Don galggat ráhkistit lagamuččat nugo iežat,
dalle dahkabehtet riekta. Muhto jos dii geahččabehtet olbmo hámi
beallái, de suddudehpet, ja láhka váidá din láhkarihkkun. Dasgo son
guhte muđuid doallá olles lága, muhto rihkku ovtta báhkkoma, son
lea rihkkon buot báhkkomiid. Dasgo son guhte celkkii: It galgga
rihkkut náittosdili, son celkkii maiddái: It galgga goddit. Vaikko
don it rihko náittosdili, muhto gottát, dalle leat goit láhkarihkku
. Sárdnot ja dahket nugo sii guđet dubmejuvvojit friddjavuođa lága
mielde. Dasgo duopmu lea váibmoláđismeahttun sutnje guhte ii ieš
leat váibmoláđis, muhto váibmoláđisvuohta birge duomus. Osku ja
dagut Oskuguimmiidan, mii ávkkiid lea jos muhtun dadjá ahte sus lea
osku, jos sus eai leat dagut ? Sáhttá ba dakkár osku beastit su ?
Jurddašehket jos muhtun vieljas dahje oappás eai leat biktasat ii ge
beaivválaš biebmu. Jos dalle muhtun dis dadjá sidjiide: " Mannet
dearvan, liekkadallet ja boradehket gallás ", muhto ehpet atte
sidjiide dan maid rumaš dárbbaša, mii ávkkiid lea das ? Nu lea
maiddái oskkuin: Jos das eai leat dagut, de dat lea iešalddes
jápmán. Muhtun veadjá dadjat: " Dus lea osku, mus gis dagut "
. Čájet munnje dasto iežat oskku daguid haga, de mun gis čájehan
dutnje iežan oskku daguidanguin. Don oskkut ahte Ipmil lea okta
. Dat lea buorre. Maiddái bahá vuoiŋŋat oskot dan ja doarggistit!
Dáhtut go diehtit, jallas olmmoš, ahte osku daguid haga lea jápmán
? Ii go min áhčči Abraham dahkkojuvvon vanhurskkisin daguidis dihtii
go son vel bártnis Issáha ge bijai oaffaráltára ala ? Don oainnát ahte
osku duddjui oktan su daguiguin, ja su osku šattai ollisin daguid
dihtii. Ja nu ollašuvai dát čálasátni: Abraham oskkui Ipmilii, ja
danne Ipmil anii su vanhurskkisin, ja son gohčoduvvui Ipmila ustibin
. Dii nappo oaidnibehtet ahte olmmoš adnojuvvo vankurskkisin daguidis
dihtii ii ge dušše oskku dihtii. Ii go lean nu fuoráin Rahabiin ge
? Son dahkkojuvvui vanhurskkisin daguidis dihtii, danne go son
vuostáiválddii áirasiid ja doalvvui sin olggos gávpogis eará geainnu
. Dasgo nugo rumaš lea jápmán vuoiŋŋa haga, nu lea maiddái osku ge
jápmán daguid haga. Njuokčama fápmu Oskuguimmiidan, eai berre
gallis dis šaddat oahpaheaddjin, dasgo dii diehtibehtet ahte mii
dubmejuvvot garrasit. Buohkat han mii guossalit dávjá. Dat guhte ii
guossal sárdnumiin, lea olles olmmái, ja nagada doallat olles
rupmašis lávžžis. Mii han bidjat njálbmeruovddi hestii vai dat
jeagada min, ja dalle mii sáhttit stivret heastta. Velá stuora
skiippaid ge, maid garra biekkat dolvvodit, sáhttá stivrejeaddji
stivret uhca stivrranaččain gosa dáhttu. Nu lea maiddái
njuokčamiin; dat lea uhca lahtoš, muhto sáhttá rábmot sakka
. Smávva dolaš sáhttá buolláhit stuora vuovddi! Maiddái njuovčča
lea dolla; min lahtuid gaskkas dat lea dego vearrivuođa máilbmi
. Dat nuoskkida olles rupmaša ja buolláha eallima rieggá, ja helvet
gis buolláha njuokčama. Olmmoš sáhttá dápmat ja lea juo dápman buot
eará sivdnádusaid, sihke spiriid ja lottiid, njoammuid ja guliid
. Muhto njuokčama ii veaje oktage olmmoš dápmat; dat lea
dápmameahttun ja bahá, ja dat lea dievva goddi mirkkos. Dainna mii
rámidit Hearrá ja Áhči, ja dainna mii garuhit olbmuid guđet leat
sivdniduvvon Ipmila gova mielde. Seammá njálmmis boahtá sihke rámádus
ja garuhus. Oskuguimmiidan, nu dat ii galgga leat! Golgá ba gal
sihke buorre ja rihča čáhci seammá ádjagis ? Oskuguimmiidan,
sáhttet go fiikkonmuoras šaddát oljošattut, dahje viidnemuoras
fiikkonat ? Ii ge sáhte golgat sihke sáltečáhci ja sáivačáhci seammá
ádjagis. Duohta ja vearri viisodat Gii lea din gaskkas viissis ja
jierpmálaš ? Čájehehkos son daguidisguin dan vuollegašvuođa mii
gullá viisodahkii. Muhto jos dis lea bahča gáđašvuohta ja
riidalanhállu váimmus, de allet rábmo iežadet allet ge gielis
duohtavuhtii. Dakkár viisodat ii boađe badjin, muhto lea eatnanlaš
, oaččálaš ja boahtá bahá vuoiŋŋas. Dasgo doppe gos
gáđašvuohta ja riidalanhállu ráđđe, doppe lea moivi ja buot bahá
. Muhto dat viisodat mii boahtá badjin, lea ovddimustá buhtis, dasto
ráfálaš, láđis ja guoibmái, dat lea dievva váibmoláđisvuođas ja
buriin šattuin, ii digaštala, ja lea bealátkeahttá ja duođalaš
. Ja vanhurskkisvuođa šattut gilvojuvvojit ráfái ja addet šattuid
sidjiide geat duddjojit ráfi. Bissot Ipmila lahka Mas boahtá buot
soahti ja riidu din gaskkas ? Ii go boađe himuin, mat sohtet din
lahtuin ? Dii anistuvvabehtet, muhto ehpet oaččo maidege. Dii
goddibehtet ja gáđaštehpet, muhto ehpet vuoitte maidege. Dii
riidalehpet ja soahtabehtet, muhto ehpet oaččo maidege, danne go
dii ehpet rohkadala. Dii rohkadallabehtet, muhto ehpet goit oaččo
maidege, danne go dii rohkadallabehtet boastut; dii hálidehpet
dušše loaktit buot iežadet himuid mielde. Dii oskkáldasmeahttumat
! Ehpet go dieđe ahte ustitvuohta máilmmiin lea vašálašvuohta
Ipmila vuostái ? Dat gii dáhttu leat máilmmi ustit, šaddá Ipmila
vašálažžan. Dahje gáddibehtet go ahte čála sárdnu duššás go
cealká: Áŋgirvuođain Ipmil áibbaša dan vuigŋii man lea diktán
orrut min siste. Muhto stuorit lea dat árbmu man son addá. Dan
dihtii celkojuvvo: Ipmil lea ceavláid vuostái, muhto vuollegaččaid
son árpmiha. Lehket dalle Ipmilii vuolibuččat! Muhto vuostálastet
beargalaga, de son báhtara eret din luhtte. Doalahehket Ipmila lahka
, de son gis bissu din lahka. Buhtistehket gieđaideattet, dii
suttolaččat, ja basuhehket váimmuideattet, dii guovttemielagat!
Váidalehket ja moraštehket, čirrojehket! Nuppástuvvos din
boagusteapmi morašin ja din illu šlundivuohtan. Vuolidehket
iežadet Hearrá ovddas, de son bajida din. Oskuguoimmit, allet
sártno baháid guhtet guimmiideattet birra. Dat guhte sárdnu baháid
oskuvieljas birra dahje dubme oskuvieljas, sárdnu baháid lága birra
ja dubme lága. Muhto jos don dubmet lága, dalle it leat lága čuovvu
, muhto dan dubmejeaddji. Lea dušše okta láhkaaddi ja duopmár, son
geas lea fápmu sihke beastit ja duššadit. Muhto gii don leat, gii
dubmet lagamuččat ? Ráva iešburiide ja riggáide Gullet dál, dii
geat dadjabehtet: " Odne dahje ihttin mii áigut vuolgit duon dahje
don gávpogii ja orrut doppe jagi, gávppašit ja dinet ruđaid! "
Ehpet han dii dieđe makkár din eallin leažžá ihttin! Dii han
lehpet dušše suovva mii oidno oanehis áiggi ja de jávká. Dii
galggašeiddet baicca dadjat: " Jos Hearrá dáhttu, de mii beassat
eallit ja sáhttit dahkat dán dahje duon. "  Muhto dii rábmobehtet
iežadet ja goarggostallabehtet. Buot diekkár rápmi boahtá bahás
. Dat gii diehtá maid buriid berrešii dahkat, ii ge dattege daga dan
, son sudduda. Gullet dii riggát: Čirrot ja luibmet buot daid
vártnuhisvuođaid dihtii mat bohtet din badjelii! Din riggodat
guohcaga, ja muohcu borrá din biktasiid; din gollit ja silbbat
giimmagit, ja dat giimma duođašta din vuostái ja loaktá din
rupmašiid dego dolla. Maŋimuš áiggiid dii lehpet čohkken
dávviriid alcceseattet. Muhto dat bálká man dii lehpet doallan dain
bargiin geat láddjejedje din bealdduid, čuorvu albmái, ja
ládjobargiid čuorvvas lea ollen Hearrá Sebaotii. Dii lehpet eallán
hávskodagain ja lehpet duhtadan hálidusaideattet eatnama alde ja
buoidudahttán váimmuideattet njuovvanbeaivái. Dii lehpet dubmen ja
goddán vanhurskása, ii ge son sáhte vuostálastit din. Vurdet Hearrá
gierdavašvuođain! Lehket nappo gierdavaččat, oskuguoimmit,
dassážii go Hearrá boahtá! Eanadoalli vuordá gierdavaččat eatnama
divrras šattu dassážii go eana lea ožžon sihke čakčaarvvi ja
giđđaarvvi. Lehket maiddái dii ge gierdavaččat ja nannejehket
váimmuideattet, dasgo Hearrá boahtin lea lahka. Oskuguoimmit, allet
váidal guhtet guimmiideattet, amadet dubmejuvvot. Duopmár čuožžu
uvssa ovddas. Oskuguimmiidan, gillámuša ja gierdavašvuođa dáfus,
de atnet ovdamearkan profehtaid geat sárdnidedje Hearrá nammii. Mii
máidnut ávdugassan sin geat leat gierdavaččat. Dii lehpet gullan
Joba gierdavašvuođa birra ja lehpet oaidnán mo Hearrá divttii suinna
loahpas mannat. Dasgo Hearrá lea rikkis árbmugasvuođas ja
árkkálmastinvuođas. Muhto ovddimustá, oskuguimmiidan, allet
vuortno, allet almmi bokte, allet ge eatnama bokte dahje mange eará
bokte. Go mieđihehpet, de dadjet dušše: Juo! - go biehttalehpet
, de dadjet dušše: Ii! amas duopmu deaividit din! Rohkosa fápmu
Jos oktage din gaskkas gillá, de rohkadallos. Jos oktage lea buori
mielas, de lávlos máidnunlávlagiid. Jos oktage din gaskkas lea
buohcamin, de rávkos lusas searvegotti vuorrasiid, ja sii galget
rohkadallat su ovddas ja vuoiddadit su oljjuin Hearrá nammii. Dalle
oskku rohkos beastá buohcci, ja Hearrá čuoččáldahttá su. Jos son
lea dahkan suttuid, de sutnje addojuvvo ándagassii. Dan dihtii
dovddastehket suttuideattet guhtet guoibmáseattet ja rohkadallet
guhtet guimmiideattet ovddas vai dii dearvvašmahttojuvvošeiddet
. Vanhurskkis olbmo rohkos lea fámolaš ja duddjo ollu. Elia lei
seammálágán olmmoš go mii. Son rohkadalai duođalaččat ahte ii
arvváše, ii ge arván eatnama ala bealnjealját jahkái. De son
rohkadalai fas, ja albmi attii arvvi, ja eanan šaddadii fas
šattuid. Oskuguimmiidan, jos muhtun dis čádjida duohtavuođas eret
, ja muhtun eará jorgalahttá su, de dihtos son ahte dat guhte
jorgalahttá suttolačča eret čádjádusa geainnus, son beastá su
sielu jápmimis ja gokčá eatnat suttuid. ellet biđgosis:
dadjanvuohki mii geavahuvvui juvddálaččaid birra geat orro
Palestiinná olggobealde. Dearvvuođat Biehtáris, Jesus Kristusa
apoastalis, sidjiide geat ellet vierisin biđgosis miehtá Pontosa,
Galatia, Kappadokia, Asia eanangotti ja Bitynia, ja geaid Ipmil
Áhčči áigumušas mielde lea válljen ja Bassi Vuoigŋa lea vihahan,
vai sii jeagadivčče Jesus Kristusa ja riškuhuvvošedje su varain
. Árbmu ja ráfi šaddos valljugasat didjiide! Máidnojuvvon lehkos
Ipmil, Hearrámet Jesus Kristusa Áhčči! Stuora
váibmoláđisvuođastis lea son riegádahttán min ođđasis ja addán
midjiide ealli doaivvu go bajásčuoččáldahtii Jesus Kristusa jábmiid
luhtte.  Nu mii oažžut nohkameahttun, duolvatmeahttun ja
goldnameahttun árbbi mii lea vurkejuvvon albmái din várás geaid Ipmila
fápmu bisuha oskkus, vai dii oččošeiddet bestojumi mii lea juo
gárvvis almmustuvvat maŋimuš áiggi. Ávvudehket dan dihtii, vaikko
dii dál oanehis áiggi šaddabehtet gillát máŋggalágán geahččalusaid
vai din osku geahččaluvvošii. Velá nohkavaš golli ge
geahččaluvvo dolas, ja din osku mii lea sakka mávssoleabbo, ferte
maiddái geahččaluvvot, vai dat šattašii máidnojupmin ja
hearvásvuohtan ja gudnin go Jesus Kristus almmustuvvá. Su dii
ráhkistehpet, vaikko ehpet leat oaidnán su; sutnje oskubehtet,
vaikko dál ehpet oainne su, ja dii ávvudehpet cealkemeahttun
hearvásmahttojuvvon iluin, dasgo dii olahehpet oskkodet mihttomeari,
mii lea sieluid bestojupmi. Dát bestojupmi lea dat maid profehtat
ohce ja guorahalle go sii profehtastalle dan árpmu birra man dii
galggaidet oažžut. Sii suokkardedje man dahje makkár áigái čujuhii
Kristusa Vuoigŋa gii lei sin siste, go dat einnostii Kristusa
gillámušaid ja daid čuovvovaš hearvásvuođa. Sidjiide almmustuvai
ahte eai sii bálval iežaset, muhto baicca din. Dán sága dii lehpet
gullan sis geat sárdnidedje evangeliuma didjiide Bassi Vuoiŋŋas,
gii lea vuolggahuvvon almmis. Buot dán hálidivčče eŋgelat ge
beassat oaidnit. Dan dihtii boahkánastet alimiiddádet, gohcet,
lehkoset gárvásat jurdagat! Bidjet doivvodet nannosit dan árbmui mii
addojuvvo didjiide go Jesus Kristus almmustuvvá. Lehket jegolaš
mánát, allet ge šat divtte anistumiideattet báidnit din nugo ovdal,
go eliidet diehtemeahttunvuođas. Nugo son lea bassi guhte rávkkai
din, nu šaddos bassin oppa din eallin ge. Dasgo lea čállojuvvon:
Lehket basit, dasgo mun lean bassi. Jos dii rohkosiinnádet
gohčodehpet áhččin su guhte dubme juohkehačča su daguid mielde
geahčakeahttá olbmo hámi, de ellet ipmilbalolažžan dan áiggi go
ain lehpet dáppe vierisin. Dii diehtibehtet ahte lehpet lonistuvvon
duššálaš eallimisttádet man lehpet ožžon máddariin, ehpet
nohkavaš hattiin, silbbaiguin dahje golliiguin, muhto Kristusa
divrras varain, dego máinnehis ja vigihis lábbá varain. Son lei
válljejuvvon dása ovdal go máilbmi vuođđuduvvui, muhto din dihtii
son lea almmustuvvan easkka dál áiggiid loahpas. Su dihtii dii lehpet
oskugoahtán Ipmilii gii bajásčuoččáldahtii su jábmiid luhtte ja
attii sutnje hearvásvuođa, nu ahte dii oskkusteattet bidjabehtet
doaivaga Ipmilii. Go dii jeagadettiin duohtavuođa lehpet buhtistan
sieludet, nu ahte eallibehtet duohta vieljalaš ráhkisvuođas, de
ráhkistehket guhtet guimmiideattet duođalaččat ja buhtes váimmus!
Dii han lehpet riegádan ođđasis, ehpet nohkavaš, muhto
nohkameahttun gilvagis, Ipmila sánis, mii eallá ja bissu agálaččat
. Dasgo buot olbmot leat dego suoidni, ja buot sin hearvásvuohta dego
rássi. Suoidni goldná, ja rássi gahččá, muhto Hearrá sátni bissu
agálašvuhtii. Dát sátni lea sárdniduvvon didjiide evangeliumis
. Bidjet dan dihtii eret buot bahávuođa, behttosa ja
guoktilašvuođa, gáđašvuođa ja sealggebealdesárdnuma
. Áibbašehket sáni čielga mielkki dego njuoratmánát, vai dii
stuorrubehtet dainna ja bestojuvvobehtet. Dii han lehpet máistán
Hearrá buorrevuođa. Bohtet su lusa, ealli geađggi lusa, man
olbmot gal hilgo, muhto man Ipmil lea válljen ja atnán gudnis
. Šaddet ieža ge ealli geađgin geat huksejuvvobehtet vuoiŋŋalaš
viessun ja bassi báhppagoddin, ja buktet ovdan vuoiŋŋalaš
oaffariid mat leat dohkálaččat Ipmilii Jesus Kristusa dihtii. Dasgo
čállagis čuožžu: Geahča, mun bijan Sionii čiehkageađggi mii
lea válljejuvvon ja mávssolaš. Dat guhte osku sutnje, ii eisege
heahpašuva. Dát geađgi lea nappo mávssolaš didjiide geat
oskubehtet. Muhto sidjiide geat eai oskko, lea dat geađgi man
huksejeaddjit hilgo, šaddan váldočiehkageađgin,
norddastusgeađgin ja vearránusa báktin. Sii jorraledje go eai
jeagadan sáni, ja nu lei mearriduvvon sidjiide. Muhto dii lehpet
válljejuvvon sohka, gonagaslaš báhpat, bassi álbmot, Ipmila iežas
álbmot, vai dii sárdnidivččiidet su burrodagaid, su guhte rávkkai
din seavdnjadasas ovddolaš čuovgasasas. Ovdal dii ehpet lean álbmot
, muhto dál lehpet Ipmila álbmot. Ovdal dii ehpet lean gávdnan
árbmugasvuođa, muhto dál lehpet gávdnan árbmugasvuođa
. Ráhkkásiiddán, mun bivddán din, geat orrubehtet dáppe
olgoriikalažžan ja vierisin: Doalahehket iežadet eret oaččálaš
anistumiin mat sohtet sielu vuostái. Ellet bures báhkiniid gaskkas,
vai sii go sárdnot baháid din birra ja gohčodit din bahádahkkin,
oainnášedje din buriid daguid ja rámidivčče Ipmila dan beaivvi go
son oahppaladdá sin. Lehket Hearrá dihtii juohke servodaga ásahusa
vuolibuččat, lehkos dal keaisár gii lea bajimuš, dahje
eananhearrát geaid son lea vuolggahan ráŋggáštit bahádahkkiid,
muhto rámidit sin geat dahket buori. Dasgo dat lea Ipmila dáhttu ahte
dii galgabehtet dahkat buori ja ná jávohuhttit jallas ja jierpmehis
olbmuid njálmmi. Lehket vuolibuččat nugo friddja olbmot, allet fal
geavat friddjavuođa ággan dahkat bahá, muhto geavahehket dan nugo
Ipmila bálvaleaddjit! Atnet buohkaid árvvus, ráhkistehket
oskuguimmiid, ballet Ipmilis, atnet keaisára árvvus! Bálvaleaddjit
, lehket isidiiddádet vuolibuččat ja atnet sin árvvus, allet
duššefal daid geat leat buorit ja láđđásat, muhto daid ge geat
leat gážžárat. Lea didjiide árbmun ahte gierdabehtet sivakeahtes
gillámušaid danne go din oamedovdu lea čadnojuvvon Ipmilii. Lea go
mihkkege rámiid ahte dii gierdabehtet ráŋggáštusa go lehpet dahkan
veriid ? Muhto jos dii gierdabehtet gillámušaid go lehpet dahkan dan
mii lea riekta, de oažžubehtet Ipmila árpmu. Dán várás dii
rávkojuvvuidet, dasgo maiddái Kristus gillái din dihtii ja attii
didjiide ovdamearkka vai dii čuvošeiddet su luottaid. Son ii dahkan
suttu, ii ge su njálmmis lean behtolašvuohta. Ii son bealkán go
bealkkahalai, ii ge áitán go gillái, muhto attii iežas su háldui
guhte dubme vanhurskásit. Son guttii ieš rupmašiinnis min suttuid
ruossamurrii vai mii jámášeimmet eret suttus ja ealášeimmet
vanhurskkisvuođa ovddas. Su háviid dihtii dii lehpet
dearvvašmahttojuvvon. Dii leiddet nugo čádjidan sávzzat, muhto
lehpet dál jorgalan sutnje gii lea din sieluid báimman ja goziheaddji
. Seammá láhkái lehket dii áhkát boatnjáideattet vuolibuččat vai
maiddái dat olbmát geat eai jeagat sáni, vuitojuvvošedje sániid haga
áhkáideaset eallinlági bokte, go sii oidnet mo dii eallibehtet
buhtisvuođas ja ipmilbalolašvuođas. Allet čiŋat olgguldasat,
nugo vuoktabárgidemiin, gollečiŋaiguin dahje čáppa biktasiiguin
. Muhto lehkos din nohkameahttun čikŋa siskkáldas čiegus olmmoš
vuollegis ja ráfálaš mielain, dát lea mávssolaš Ipmilii. Dasgo nu
čiŋahedje iežaset dovle bassi nissonat geat bidje doaivageaset
Ipmilii. Sii ledje boatnjáideaset vuolibuččat, nugo Sárá jeagadii
Abrahama ja gohčodii su hearrán. Dii lehpet dál šaddan su mánnán,
jos dii dahkabehtet dan mii lea buorre, ehpet ge divtte geange baldit
din. Seammá láhkái galgabehtet dii boatnját eallit áhkáineattet nugo
lehpet oahppan, go son lea rašit bealli, ja gudnejahttit su, dasgo
son ge árbe eallima attáldaga. Dahket dán, amaset din rohkosat
hehttejuvvot. Loahpas: Lehket buohkat ovttamielalaččat,
juogadehket ilu ja morraša guhtet guimmiideattetguin, ráhkistehket
guimmiid, lehket váibmoláđđásat ja vuollegaččat. Allet mávssat
bahá baháin dahje bealkku bealkkuin, muhto baicca buressivdnádusain
. Dasgo dii lehpet ieža rávkojuvvon árbet buressivdnádusa. Dat guhte
dáhttu ráhkistit eallima ja oaidnit buriid beivviid, doalahehkos
njuokčamis eret bahás ja baksamiiddis eret behtolaš ságain,
jorgalehkos eret bahás ja dahkos buori, ohcos ráfi ja doarrádallos
dan! Dasgo Hearrá čalmmit čuvvot vanhurskásiid, ja su bealjit
gullet sin rohkosa. Muhto Hearrá jorgala muođuidis sin vuostái geat
dahket bahá. Gii sáhttá vahágahttit din, jos dii áŋgiruššabehtet
dan mii lea buorre ? Muhto jos gillábehtet vanhurskkisvuođa dihtii,
de lehpet ávdugasat. Allet bala sis, allet ge suorgan, muhto
basuhehket Kristusa Hearrán váimmuineattet ja lehket álo gárvásat
vástidit juohkehažžii gii bivdá din čilget dan doaivaga mii dis lea
. Muhto vástidehket vuollegašvuođain ja ipmilbalolašvuođain ja
buriin oamedovdduin, vai heahpašuvašedje sii geat sárdnot baháid
din birra ja bilkidit din go dii eallibehtet rievttuid Kristusis. Lea
buoret dahkat buori ja gillát, jos nu leažžá Ipmila dáhttu, go
gillát bahádaguid dihtii. Dasgo Kristus ieš gillái oktii jápmima
suttuid dihtii; vanhurskkis gillái vanhurskkismeahttumiid ovddas
doalvun dihtii din Ipmila lusa. Su rumaš goddojuvvui, muhto
Vuoigŋa dagai su eallin. Ja nu son manai ja sárdnidii vuoiŋŋaide
mat ledje fáŋgavuođas. Dat ledje eahpegulolaččat dolin Noa
beivviid go Ipmil gierdavašvuođastis vurddii dan botta go árka
huksejuvvui. Das bestojuvvojedje čáziin dušše moattis, namalassii
gávccis. Dát čáhci vástida gástta mii dál beastá din. Dat ii buhtis
rupmaša olgguldas duolvvas, muhto lea buori oamedovddu lihttu
Ipmiliin. Dii bestojuvvobehtet danne go Jesus Kristus lea
bajásčuožžilan, son guhte lea mannan bajás albmái ja dál čohkká
Ipmila olgeš gieđa bealde, maŋŋil go eŋgelat, válddit ja fámut
leat biddjojuvvon su vuollái. Go Kristus nappo lea gillán
rumašlaččat, de vearjudehket iežadet seammá jurdagiin, ahte dat
guhte gillá rumašlaččat lea beassan suttus, amas šat čuovvut
oaččálaš anistumiid dan áiggi go eallá dáppe máilmmis, muhto
čuovvu Ipmila dáhtu. Lea didjiide doarvái go dii vássán áiggi lehpet
eallán nugo báhkinat dáhttot, ja lehpet vádjolan nuoskivuođas,
anistumiin, viidnejuhkamis, borešvuođas ja gárremiin ja
eahpeipmilbálvaleamis. Dál sii imaštallet go dii ehpet šat
bálkestahte iežadet dán gudnehis rávdnjái, ja sii bilkidit din
. Muhto sii fertejit dahkat logu sutnje guhte lea gárvvis dubmet
elliid ja jábmiid. Dasgo dan dihtii lea evangelium sárdniduvvon
jábmiide ge, vai sii ealášedje Vuoiŋŋas, nugo Ipmil ge eallá,
vaikko sii, go elle dán máilmmis, leat ožžon seammá duomu go buot
olbmot. Máilmmi loahppa lea lahka. Lehket dan dihtii jierpmálaččat
ja čilgosat, vai sáhttibehtet rohkadallat. Buot ovddimustá
ráhkistehket njuorrasit guhtet guimmiideattet, dasgo ráhkisvuohta
gokčá eatnat suttuid. Lehket guosseláđđásat guhtet guimmiidasadet
nimmorkeahttá. Bálvalehket guhtet guimmiideattet, juohkehaš dainna
árpmuattáldagain man lea ožžon, nugo buorit dállodoallit geat
hálddašit Ipmila máŋggalágáš árpmu. Dat guhte sárdnida, sárdnos
Ipmila sániiguin. Ja dat guhte bálvala, bálvalehkos dainna
givrodagain man Ipmil addá, vai Ipmil gudnejahttojuvvošii juohke
dáfus Jesus Kristusa bokte. Sutnje gullá hearvásvuohta ja fápmu álo
ja agálašvuhtii! Amen. Ráhkkásiiddán, allet imaštala dan
geahččalusa dola man čađa dii fertebehtet mannat, dego didjiide
dáhpáhuvašii mihkkege apmasiid. Illudehket go dis lea oassi Kristusa
gillámušain, vai ávvudivččiidet iluin go su hearvásvuohta
almmustahttojuvvo. Ávdugasat dii lehpet jos bilkiduvvobehtet Kristusa
nama dihtii, dasgo din badjel lea hearvásvuođa Vuoigŋa, Ipmila
Vuoigŋa. Allos oktage dis gillá danne go son lea sorbmejeaddji,
suola dahje vearredahkki, dahje danne go son bahkke eará olbmuid
áššiide. Muhto jos son gillá danne go lea kristtalaš, de allos
heahpanatta, muhto gudnejahttos Ipmila dainna namain. Dasgo dál lea
áigi boahtán go duopmu álggahuvvo, ja dat álggahuvvo Ipmila viesus
. Muhto jos dat álggahuvvo min luhtte, mo lea dalle sin loahppa geat
eai jeagat Ipmila evangeliuma ? Ja jos vanhurskkis olmmoš illá
bestojuvvo, mo de geavvá ipmilmeahttumiin ja suttolaččain ? Dan
dihtii galget sii geat gillájit Ipmila dáhtu mielde, addit sieluset
oskkáldas sivdnideaddji háldui ja dahkat buori. Mun rávven din
vuorrasiid, mun gii ieš lean vuoras ja Kristusa gillámušaid
duođašteaddji ja geas maiddái lea oassi dan hearvásvuođas mii
almmustuvvá: Gehččet Ipmila ealu mii lea din luhtte! Áimmahuššet
sin, ehpet bákkuin, muhto eaktodáhtolaččat, nugo Ipmil dáhttu
. Allet daga dan bahá vuoittu dihtii, muhto buorredáhtolašvuođain,
allet ge leage dan searvegotti ráđđejeaddjit, dan mii lea
oskkilduvvon didjiide, muhto lehket ealu ovdamearkan. Ja go
váldobáimman almmustuvvá, de oažžubehtet hearvásvuođa
vuoitokruvnnu mii ii goassege golnna. Seammá láhkái galgabehtet dii
nuorat leat vuorrasiiddádet vuolibuččat. Atnet buohkat
vuollegašvuođa guhtet guoibmáseattet. Dasgo Ipmil lea čeavlás
olbmuid vuostái, muhto vuollegaččaide son addá árpmu. Vuolidehket
dasto iežadet Ipmila fámolaš gieđa vuollái, vai son bajidivččii
din go áigi dievvá. Bálkestehket buot morrašiiddádet su ala, dasgo
son atná dis fuola. Lehket čilgosat ja gohcet! Din vuostálasti,
beargalat, johtá dego gillju ledjon ozadettiin muhtuma gean
njielastit. Vuostálastet su nana oskkus! Dii han diehtibehtet ahte
din oskuguoimmit dáppe dán máilmmis deaivvahallet seammá gillámušaide
. Oanehis áiggi dii fertebehtet gillát, muhto buot árpmu Ipmil,
guhte Kristus Jesusis lea rávkan din agálaš hearvásvuohtasis,
gárvvistehkos, nannejehkos, gievrudehkos ja nanosmahttos din. Su
lehkos fápmu agálašvuhtii. Amen. Silvanusa vehkiin, gean mun anán
luohtehahtti oskuvielljan, mun lean čállán dán oanehis girjji mas
lean arvvosmahttán din ja duođaštan ahte dát lea Ipmila duohta árbmu
. Bissot nannosit das! Babylona searvegoddi, mii lea válljejuvvon
nugo dii, cealká didjiide dearvuođaid. Nu gis bárdnán Markus ge
. Dearvvahallet guhtet guimmiideattet ráhkisvuođa cummáin! Ráfi
lehkos dinguin buohkaiguin geat gullabehtet Kristusii! Dearvvuođat
Simmon Biehtáris, Jesus Kristusa bálvaleaddjis ja apoastalis,
sidjiide geat leat ožžon seammá mávs-solaš oskku go mii,
Ipmileamet ja beastámet Jesus Kristusa vanhurskkisvuođas. Árbmu ja
ráfi lehkos valljugasat dinguin go dovdabehtet Ipmila ja Hearrámet
Jesusa! Osku galgá čájehuvvot eallimis Su ipmilvuođa fápmu lea
addán midjiide buot mii doalvu eallimii ja ipmilbalolašvuhtii go mii
dovdat su guhte rávkkai min hearvásvuođainis ja fámuinis. Dáinna mii
maiddái leat ožžon su divraseamos ja stuorimus lohpádusaid, vai dii
oččošeiddet oasi ipmilvuođa lundui ja beasašeiddet dán máilmmi
heavahusas mii boahtá anistumis. Dán dihtii vigget áŋgirit čájehit
buorrevuođa oskkusteattet, buorrevuođas rivttes dieđu dieđus
mearálašvuođa, mearálašvuođas gierdavašvuođa,
gierdavašvuođas ipmilbalolašvuođa, ipmilbalolašvuođas
vieljalaš ráhkisvuođa, ja vieljalaš ráhkisvuođas ráhkisvuođa
buohkaide. Go dis buot dát leat valljugasat, de din dovdu Hearrámet
Jesus Kristusa birra ii leat dušši, muhto šaddada šattuid. Muhto
juohkehaš geas dát váilu, lea nu lahkaoaidni ahte ii oainne ja lea
vajáldahttán ahte son lea buhtistuvvon ovddeš suttuinis. Dan dihtii
, oskuguoimmit, vigget velá áŋgireabbot nannet din rávkojumi ja
válljejumi! Jos dahkabehtet dán, de ehpet goassege guossal. Dalle
addojuvvo didjiide rabas ja friddja geaidnu Hearrámet ja beastámet
Jesus Kristusa agálaš riikii. Apoastaliid ja profehtaid duođaštus
Dan dihtii dáhton álo muittuhit didjiide buot dáid, vaikko dii
dovdabehtet daid ja lehpet nannejuvvon dan duohtavuhtii mii lea
addojuvvon didjiide. Mu mielas lea riekta boktit din mu
muittuhusaiguin, nu guhká go mun orun dán rupmaša goađis. Mun han
dieđán ahte mun fargga ferten guođđit goahtán, nugo Hearrámet
Jesus Kristus lea dieđihan munnje. Muhto mun vikkan bargat dan ala
ahte dii álo muittášeiddet daid maid mun lean cealkán, maŋŋil ge
go mun lean vuolgán. Dasgo eai mis lean hutkojuvvon cukcasat mielas
go dieđiheimmet didjiide Hearrámet Jesus Kristusa fámu ja boahtima
. Muhto mii leimmet čalmmálaš duođašteaddjit ja oinniimet su
ipmilvuođa fámu. Dasgo son oaččui gudni ja hearvásvuođa Ipmil
Áhčis dalle go sutnje bođii jietna alimus hearvásvuođas: " Dát lea
mu Bárdni gean mun ráhkistan; son lea mu miela mielde. "  Mii
gulaimet ieža dán jiena mii čuojai almmis, go mii leimmet suinna
bassi vári alde. Dan dihtii lea dat profehtasátni šaddan midjiide
nannoseabbon, ja dii dahkabehtet bures go vuhtiiváldibehtet dan
. Dasgo dat lea dego lámpá mii čuovgá sevdnjes báikkis, dassážii go
beaivi čuvggoda ja guovssonásti badjána din váimmuide. Muhto
jurddašehket ovddimustá dan ahte ii oktage iešalddes máhte čilget
profehtalaš einnostusaid mat čužžot čállagis. Dasgo ii goassege
leat oktage profehtalaš sátni buktojuvvon danne go olmmoš dáhtui dan
, muhto Bassi Vuoiŋŋa jođihemiin leat olbmot sárdnon sániid mat
bohte Ipmilis. Vearri profehtat ja oahpaheaddjit Muhto Israela
álbmogis gávdnojedje maiddái vearri profehtat, nugo maiddái din
gaskii bohtet vearri oahpaheaddjit geat suoli buktet duššadeaddji
vearri oahpuid, ja velá biehttalit ge dan Hearrá gii lea oastán sin
luovusin. Dainna lágiin sii fargga dolvot iežaset gáđohussii
. Olusat čuvvot sin nuoskkes eallima, ja duohtavuođa geaidnu
bilkiduvvo sin dihtii. Sii leat ruhtaváibmilat ja muitalit giellásiid
vai din geažil dinešedje ruđaid. Muhto sin badjelis lea juo guhká
leamaš duopmu, ja sin gáđohus lea ain fámus. Dasgo Ipmil ii
seastán daid eŋgeliid guđet suddudedje, muhto bálkestii sin
čiekŋalassii, gos sii leat čadnojuvvon seavdnjadasa láhkkiiguin
duomu rádjái. Ii son seastán ovddeš máilmmi ge, muhto várjalii
dušše Noa, vanhurskkisvuođa sárdnideaddji, ja čieža eará go
buvttii stuora dulvvi ipmilmeahttumiid máilbmái. Sodoma ja Gomorra
gávpogiid son dubmii gáđohussii ja bolddii gutnan várrehussan
ipmilmeahttumiidda das mii vuordá sin. Muhto son gájui vanhurskkis
Lota, gean lágahis olbmot sorde nuoskkes eallimiinniset. Dasgo dan
botta go dát vanhurskkis olmmoš orui sin gaskkas, de su vanhurskkis
siellu giksašuvai go beaivvis beaivái oinnii ja gulai sin lágahis
daguid. Hearrá nappo diehtá mo gádju ipmilbalolaččaid
geahččalusas, muhto doallá ipmilmeahttumiid fáŋgavuođas gitta
duopmobeaivvi ráŋggáštusa rádjái, ja earenoamážit sin geat
vádjolit oačči nuoskkes anistumi mielde ja badjelgehččet Hearrá
ráđđenválddi. Dát olbmot leat vuovdnájat ja iešráđálaččat, eai
ge bala bilkideames vuoiŋŋafámuid. Eai eŋgelat ge guđet leat velá
stuoribut go sii givrodaga ja fámu dáfus, dubme sin bilkkuin Hearrá
ovddas. Muhto dát olbmot guđet bilkidit dan maid eai dovdda, leat
dego jierpmehis spiret, maid luondu lea mearridan bivdojuvvot ja
goddojuvvot. Sii ge duššet nugo spiret ja ožžot vearrivuođa
bálkká vearrivuođaset dihtii. Sii liikojit jugastallat beaiveguovdil
. Sii leat heahpadin ja boalgan didjiide go sii boradit dinguin
behtolaš vuovdáivuođain. Sii leat álo geahččamin nissoniidda himu
čalmmiiguin eai ge goassege gallán suddudeames. Sii fillejit olbmuid
geat eai velá leat nannosat ja máhttet duođaid háhkat alcceseaset
buot dan maid váibmu hálida. Sii leat garuhusa vuolde! Dasgo sii
leat guođđán njulges geainnu, ja leat čádjádallan go sii čuvvot
seammá luotta go Bileam, Bosora bárdni, gii dušše anii fuola dan
bálkkás man oažžu vearrivuođain. Muhto son cuiggoduvvui rihkkumis
dihtii; gielahis ásen sártnui olbmo jienain ja eastadii profehta
jallavuođas. Dát olbmát leat dego čázehis ádjagat ja dego balvvat
maid riđđubiegga dolvvoda, ja čáhppadeamos seavdnjadas vuordá sin
. Dasgo sii sárdnot čeavlás ja guoros sániid, ja oaččálaš
himuiguin ja nuoskivuođain sii fillejit earáid geat aiddo leat
beassan eret dakkáriin geat ellet čádjádusain. Sii lohpidit sidjiide
friddjavuođa, muhto ieža sii leat heavahusa šlávat. Dasgo olmmoš
lea su šlávva gii lea vuoitán su. Jos sii leat beassan dán máilmmi
nuoskivuođas go leat oahppan dovdat Hearrámet ja beastámet Jesus
Kristusa, muhto dasto diktet iežaset sorrojuvvot dasa ja vuitojuvvot
, de sin maŋit dilli lea vearrát go sin ovddit dilli. Sidjiide
livččii buoret jos eai livčče oppa dovdagoahtán ge
vanhurskkisvuođa geainnu, go ahte sii vuos ohppet dovdat dan ja de
jorgalit eret bassi báhkkomis mii addojuvvui sidjiide. Dalle lea
sidjiide geavvan nugo sátnelaskkuin daddjo: Beana máhccá
vuovssanassasis, ja: Bassojuvvon spiidni fierada rábáhis. Hearrá
beaivi boahtá Ráhkkásiiddán, dát lea dál nubbi girji man mun čálán
didjiide. Dáiguin girjjiiguin mun hálidan boktit din vuoigatlaš
miela go muittuhan didjiide dan maid bassi profehtat ovdal leat
cealkán, ja Hearrámet ja Beastámet báhkkoma man dii lehpet ožžon
bassi apostaliinnádet. Ovddimustá galgabehtet diehtit ahte maŋimuš
beivviid bohtet bilkideaddjit geat ellet anistumiideaset mielde ja
dadjet: " Mo geavvá su lohpádusain ahte áigu máhccat ? Dasgo min
máddarat leat jápmán, ja buot han bistá nugo lea leamaš sivdnideami
rájes. "  Muhto sii geat čuoččuhit diekkáriid, vajáldahttet ahte
dovle ledje almmit ja eanan maid Ipmila sátni sivdnidii čázis ja
čáziin. Ja čáziin duššaduvvui ge vuosttaš máilbmi dalle go dulvi
bođii. Muhto Ipmil lea seammá sániin vurken dáláš almmiid ja
eatnama duopmobeaivvi dollii, go ipmilmeahttumat duššaduvvojit
. Ráhkkásiiddán, allet vajáldahte ahte Hearrái lea okta beaivi dego
duhát jagi ja duhát jagi dego okta beaivi. Ii leat nu mo muhtumat
oaivvildit ahte Hearrá lea njoahci ollašuhttit lohpádusas, muhto son
lea baicca gierdavaš dinguin, dasgo son ii dáhto ovttage láhppot,
muhto buohkaid dahkat jorgalusa. Hearrá beaivi boahtá dego suola
. Dalle almmit duššet stuora šlámain, almmigáhppálagat buollájit
ja suddet, ja eanan ja buot maid olbmot leat dahkan das, boldojuvvo
. Go buot dál nohká, man bassi ja ipmilbalolaš ii berreše dalle din
eallin leat, dan botta go vuordibehtet ja hoahpuhehpet Ipmila beaivvi
boahtima. Dalle almmit cahkkehuvvojit ja almmigáhppálagat buollájit
ja suddet. Muhto su lohpádusa mielde mii vuordit ođđa almmiid ja
ođđa eatnama gos vanhurskkisvuohta orru. Dan dihtii go dii,
ráhkkásiiddán, vuordibehtet dán, de vigget eallit nu ahte Hearrá
gávnnašii din buhtisin ja láitemeahttumin ja dis livččii ráfi. Ja
atnet dan din bestojupmin go Hearrá gierdavašvuođastisádjána
boahtimis, nugo min ráhkis oskuviellja Bávlos ge lea čállán didjiide
, dan viisodaga mielde mii addojuvvui sutnje. Dán birra son sárdnu
maiddái buot girjjiinis main son guorahallá dáid gažaldagaid. Dain
leat muhtun áššit mat leat lossadat áddet, ja oahppameahttun ja
nanusmeahttun olbmot botnjet daid, muhto dan seammá sii dahket eará
čállosiiguin ge, ja dat šaddá sidjiide heavvun. Ráhkkásiiddán, go
dii dál diehtibehtet dán ovddalgihtii, de váruhehket amaset lágahis
olbmuid nuoskivuođat čádjidahttit din, nu ahte jorralehpet eret din
nana dilis. Muhto ovdánehket Hearrámet Jesus Kristusa árpmus ja
dieđus. Sutnje lehkos gudni, dál ja agálašvuhtii! Amen. Mii
duođaštit dan mii lei álggu rájes, dan man mii leat gullan, dan
man mii leat oaidnán čalmmiideametguin, dan man mii leat geahčadan
ja man min gieđat leat guoskkahan: eallima sáni. Ja eallin
almmustuvai; mii leat oaidnán dan ja duođaštit dan ja sárdnidit
didjiide agálaš eallima, mii lei Áhči luhtte ja almmustuvai
midjiide. Mii sárdnidit didjiide maiddái dan man mii leat oaidnán ja
gullan, vai dis ge livččii searvevuohta minguin, geain maiddái lea
searvevuohta Áhčiin ja su Bártniin Jesus Kristusiin. Ja mii čállit
dán vai min illu livččii ollis. Ipmil lea čuovggas Dát lea dat
sáhka man mii leat gullan sus ja sárdnidit didjiide: Ipmil lea
čuovggas, ii ge su siste leat mihkkege seavdnjadasaid. Jos mii
dadjat ahte mis lea searvevuohta suinna, muhto vádjolit seavdnjadasas
, de mii gielistit eat ge čuovo duohtavuođa. Muhto jos mii vádjolit
čuovgasis, nugo son ieš ge lea čuovgasis, de mis lea searvevuohta
guhtet guimmiideametguin, ja su Bártni Jesusa varra buhtista min buot
suttus. Jos mii dadjat ahte mis ii leat suddu, de beahttit iežamet
, ii ge duohtavuohta leat min siste. Jos mii dovddastit suttuideamet
, de lea son oskkáldas ja vanhurskkis, ja addá midjiide suttuideamet
ándagassii ja buhtista min buot vearrivuođas. Jos mii dadjat ahte
eat leat suddudan, de mii dahkat su gielisteaddjin ii ge su sátni
leat min siste. Mánážiiddán, dán mun čálán didjiide amadet
suddudit. Muhto jos muhtun sudduda, de mis lea Áhči luhtte
bealušteaddji, Jesus Kristus, guhte lea vanhurskkis. Son lea min
suttuid soabahus, ii ge dušše min, muhto oppa máilmmi. Ođđa
báhkkon Das mii diehtit ahte mii dovdat su, go mii doallat su
báhkkomiid. Dat guhte dadjá ahte son dovdá su ii ge dattege doala su
báhkkomiid, son gielista, ii ge duohtavuohta leat su siste. Muhto
su siste guhte doahttala su sáni, lea Ipmila ráhkisvuohta ollašuvvan
. Dás mii diehtit ahte mii leat su siste. Dat guhte dadjá ahte son
bissu su siste, lea ieš geatnegas eallit nu mo son elii
. Ráhkkásiiddán, dat báhkkon man mun čálán didjiide, ii leat ođas
, muhto boares báhkkon mii dis lea leamaš juo álggu rájes. Dát
boares báhkkon lea dat sátni man dii lehpet gullan. Dattege lea
ođđa báhkkon man mun čálán didjiide, go dat lea ollašuvvan su
siste ja din siste. Dasgo seavdnjadas gáidá eret, ja duohta
čuovggas báitá juo. Dat guhte dadjá ahte son lea čuovgasis, muhto
vašuha oskuguoimmis, son lea ain seavdnjadasas. Dat guhte ráhkista
oskuguoimmis, bissu čuovgasis ii ge vearránahte geange. Muhto dat
guhte vašuha oskuguoimmis, lea seavdnjadasas ja vádjola
seavdnjadasas. Ii son oainne gosa manná, dasgo seavdnjadas lea
čalmmehuhttán su. Allet ráhkis máilmmi! Mánážat, mun čálán
didjiide, dasgo din suttut leat ándagassii addojuvvon su nama dihtii
. Áhčit, mun čálán didjiide, dasgo dii dovdabehtet su gii lea
álggu rájes. Nuorat, mun čálán didjiide, dasgo dii lehpet vuoitán
bahákasa.  Mánát, mun lean čállán didjiide, dasgo dii dovdabehtet
Áhči. Áhčit, mun lean čállán didjiide, dasgo dii dovdabehtet su
gii lea álggu rájes. Nuorat, mun lean čállán didjiide, dasgo dii
lehpet gievrrat, Ipmila sátni bissu din siste, ja dii lehpet vuoitán
bahákasa badjel. Allet ráhkis máilmmi, allet ge dan mii lea máilmmis
! Jos guhtege ráhkista máilmmi, de Áhči ráhkisvuohta ii leat su
siste. Dasgo buot mii lea dán máilmmis, oaččálaš anistupmi ja
čalmmiid anistupmi ja goargadis rápmi riggodaga dihtii, ii boađe
Áhčis, muhto máilmmis. Ja máilbmi duššá buot himuidisguin, muhto
dat guhte dahká Ipmila dáhtu, bissu agálašvuhtii. Antikristus
Mánážat, dál lea maŋimuš diibmu. Dii lehpet gullan ahte
Antikristus boahtá, ja ollu antikristusat leat juo boahtán. Dan
dihtii mii diehtit ahte lea maŋimuš diibmu. Sii leat vuolgán min
luhtte, muhto sii eai gula midjiide. Jos sii gulašedje midjiide,
de livčče bisson min luhtte. Dan láhkái galggai čielgat ahte eai
buohkat sis gula midjiide. Muhto dii lehpet ožžon vuoiddadusa sus
guhte lea bassi, ja dan dii buohkat diehtibehtet. In mun čále
didjiide danne go dii ehpet dovddaše duohtavuođa, muhto danne go
dovdabehtet dan ja diehtibehtet ahte duohtavuođas ii boađe mihkkege
giellásiid. Gii livččii gielisteaddji earet su guhte biehttala ahte
Jesus lea Kristus ? Son lea Antikristus, son guhte biehttala Áhči ja
Bártni. Guhte biehttala Bártni, sus ii leat Áhčči ge, muhto guhte
dovddasta Bártni, sus lea maiddái Áhčči. Diktet dan maid lehpet
gullan álggu rájes, bissut din siste. Jos dat maid dii lehpet gullan
álggu rájes, bissu din siste, de dii ge bissubehtet Áhčis ja
Bártnis. Ja dát lea dat lohpádus man son lea addán midjiide: agálaš
eallin. Dán mun lean čállán sin birra geat čádjidahttet din. Muhto
din siste bissu dat vuoiddadus man dii lehpet ožžon sus, ehpet ge
dárbbaš ovttage oahpahit din. Dasgo dat vuoiddadus oahpaha didjiide
buot ja sárdnu duođa ja lea giellása haga. Bissot dasto su siste,
nu mo su vuoiddadus lea oahpahan didjiide. Ipmila mánáid doaivva
Mánát, bissot dál su siste vai mii livččiimet roahkkadat go son
almmustuvvá, eat ge šattaše heahpada vuollái go son boahtá. Jos
dii diehtibehtet ahte son lea vanhurskkis, de áddebehtet maiddái ahte
juohkehaš guhte doahttala vanhurskkisvuođa, lea riegádan sus
. Gehččet man nana ráhkisvuođa Áhčči lea čájehan midjiide, ahte
mii gohčoduvvot Ipmila mánnán, ja su mánát mii leat. Máilbmi ii
dovdda min, danne go dat ii dovdda su. Ráhkkásiiddán, dál mii leat
Ipmila mánát, muhto ii leat velá almmustuvvan manin mii šaddat. Mii
diehtit ahte go son almmustuvvá, de mii šaddat su láhkásažžan,
dasgo mii oažžut oaidnit su nugo son lea. Juohkehaš geas lea dát
doaivva sutnje, buhtista iežas, nugo Kristus ge lea buhtis. Ipmila
mánát dahje beargalaga mánát Juohkehaš guhte dahká suttuid, rihkku
lága, dasgo suddu lea láhkarihkkun. Ja dii diehtibehtet ahte son
almmustuvai vai válddášii eret min suttuid, ii ge su siste leat
suddu. Juohkehaš guhte bissu su siste, ii suddut. Juohkehaš guhte
sudduda, ii leat oaidnán su ii ge dovdda su. Mánát, allet divtte
ovttage čádjidahttit din! Son guhte dahká dan mii lea riekta, lea
vanhurskkis, nugo Kristus ge lea vanhurskkis. Dat guhte dahká
suttuid boahtá beargalagas, dasgo beargalat lea suddudan álggu rájes
. Danne Ipmila Bárdni almmustuvai vai son duššadivččii beargalaga
daguid. Juohkehaš guhte lea riegádan Ipmilis, ii daga suttuid,
dasgo dat gilvva man Ipmil lea gilván su sisa, bissu su siste. Son
ii sáhte šat suddudit, dasgo son lea riegádan Ipmilis. Dan láhkái
čájehuvvo geat leat Ipmila mánát ja geat leat beargalaga mánát:
Juohkehaš guhte ii doahttal vanhurskkisvuođa ii ge ráhkis
oskuguoimmis, ii boađe Ipmilis. Ráhkisvuođa báhkkon Dasgo dát lea
dat sáhka man dii lehpet gullan álggu rájes, ahte mii galgat
ráhkistit guhtet guimmiideamet. Mii eat galgga leat Kaina
láhkásaččat, guhte bođii bahákasas ja sorbmii vieljas. Ja manne
son sorbmii vieljas ? Danne go su iežas dagut ledje bahát, muhto su
vielja dagut ledje vuoigatlaččat. Oskuguoimmit, allet ovddoš jos
máilbmi vašuha din. Mii han diehtit ahte mii leat mannan jápmimis
eallimii, dasgo mii ráhkistit oskuguimmiid. Dat guhte ii ráhkis,
bissu jápmimis. Juohkehaš guhte vašuha oskuguoimmis, lea
olmmošgoddi, ja dii diehtibehtet ahte ii ovttage olmmošgoddis leat
agálaš eallin iežas siste. Das mii leat oahppan mii lea
ráhkisvuohta, go Jesus attii heakkas min ovddas. De mii ge leat
geatnegasat addit heaggamet oskuguimmiid ovddas. Jos geasge lea buot
maid son dárbbaša dán máilmmis, ja oaidná oskuguoimmi gillámin,
muhto dahppá váimmus sutnje, mo Ipmila ráhkisvuohta sáhttá bissut su
siste ? Roahkkatvuohta Ipmila ovddas Mánát, allot ráhkis dušše
sániiguin dahje njuokčamiin, muhto daguiguin ja duohtavuođas. Das
mii diehtit ahte mii leat duohtavuođas, ja mii sáhttit oadjudit
váimmuideamet su muođuid ovddas. Jos velá váibmu dubme min, de
Ipmil lea stuorit go min váibmu ja diehtá buot. Ráhkkásiiddán, jos
min váibmu ii dubme min, de mis lea roahkkatvuohta Ipmila ovddas. Ja
maid ihkinassii mii bivddežit, mii oažžut sus, danne go mii
doallat su báhkkomiid ja dahkat dan mii lea su miela mielde. Ja dát
lea su báhkkon, ahte mii galgat oskut su Bártni Jesus Kristusa nammii
ja ráhkistit guhtet guimmiideamet, nugo son gohčui min. Dat guhte
doallá su báhkkomiid, bissu Ipmilis, ja Ipmil bissu su siste. Ja
dan ahte son bissu min siste, mii diehtit Vuoiŋŋas gean son lea
addán midjiide. Ipmila Vuoigŋa ja Antikristusa vuoigŋa
Ráhkkásiiddán, allet oskko juohke vuigŋii, muhto guorahallet
vuoiŋŋaid, bohtet go dat Ipmilis! Dasgo máilbmái leat mannan ollu
vearri profehtat. Das dii sáhttibehtet dovdat Ipmila Vuoiŋŋa:
Juohke vuoigŋa mii dovddasta ahte Jesus Kristus lea boahtán olmmožin
, boahtá Ipmilis. Muhto juohke vuoigŋa mii ii dovddas Jesusa, dat
ii boađe Ipmilis. Dat lea Antikristusa vuoigŋa, man dii lehpet
gullan ahte boahtá. Ja dat lea dál juo máilmmis. Muhto dii,
mánážat, boahtibehtet Ipmilis ja lehpet vuoitán vearri profehtaid
badjel. Dasgo son guhte lea din siste, lea stuorit go son guhte lea
máilmmis. Sii bohtet máilmmis, danne sii sárdnot nugo máilbmi, ja
máilbmi guldala sin. Muhto mii boahtit Ipmilis, ja dat guhte dovdá
Ipmila, guldala min; dat guhte ii boađe Ipmilis, ii guldal min
. Dás mii dovdat duohtavuođa vuoiŋŋa ja čádjádusa vuoiŋŋa
. Ipmil lea ráhkisvuohta Ráhkkásiiddán, ráhkistehkot guhtet
guimmiideamet! Dasgo ráhkisvuohta boahtá Ipmilis, ja juohkehaš
guhte ráhkista, lea riegádan Ipmilis ja dovdá Ipmila. Dat guhte ii
ráhkis, ii dovdda Ipmila, dasgo Ipmil lea ráhkisvuohta. Nu lea
Ipmila ráhkisvuohta almmustuvvan min gaskii ahte son vuolggahii
áidnoriegádan Bártnis máilbmái vai mii ealášeimmet su bokte
. Ráhkisvuohta ii leat dat ahte mii leat ráhkistan Ipmila, muhto ahte
son lea ráhkistan min ja vuolggahan Bártnis soabahussan min suttuid
ovddas. Ráhkkásiiddán, jos Ipmil lea ráhkistan min nu, de mii ge
leat geatnegasat ráhkistit guhtet guimmiideamet. Ii oktage leat
goassege oaidnán Ipmila, muhto jos mii ráhkistit guhtet guimmiideamet
, de Ipmil bissu min siste, ja su ráhkisvuohta ollašuvvá min siste
. Dan ahte mii bissut su siste ja son bissu min siste, mii diehtit
das go son lea addán midjiide Vuoiŋŋastis. Mii leat oaidnán ja
duođaštit ahte Áhčči lea vuolggahan Bártnis máilmmi beastin. Dat
guhte dovddasta ahte Jesus lea Ipmila Bárdni, su siste Ipmil bissu,
ja son bissu Ipmila siste. Mii dovdat dan ráhkisvuođa man Ipmil lea
addán midjiide, ja mii oskut dasa. Ipmil lea ráhkisvuohta, ja dat
guhte bissu ráhkisvuođas, bissu Ipmilis, ja Ipmil bissu su siste
. Nu lea ráhkisvuohta ollašuvvan min siste ahte mis lea
roahkkatvuohta duopmobeaivvi, dasgo nugo son lea, nuleat maiddái mii
ge dán máilmmis. Ráhkisvuođas ii gávdno ballu, muhto ollislaš
ráhkisvuohta ádjá balu olggos. Dasgo ballu buktá ráŋggáštusa, ja
ráhkisvuohta ii leat ollašuvvan su siste guhte ballá. Mii ráhkistit
danne go son vuos ráhkistii min. Jos guhtege dajaš ahte son ráhkista
Ipmila, muhto dattege vašuha oskuguoimmis, de son lea gielis
. Dasgo son guhte ii ráhkis oskuguoimmis gean lea oaidnán, ii sáhte
ráhkistit Ipmila gean ii leat oaidnán. Ja dán báhkkoma mii leat
ožžon sus: Dat guhte ráhkista Ipmila, galgá maiddái ráhkistit
oskuguoimmis. Oskku vuoitu Juohkehaš guhte osku ahte Jesus lea
Kristus, lea riegádan Ipmilis. Ja juohkehaš guhte ráhkista Áhči,
ráhkista maiddái su gii sus lea riegádan. Das mii diehtit ahte mii
ráhkistit Ipmila mánáid, go mii ráhkistit Ipmila ja doallat su
báhkkomiid. Dasgo dát lea ráhkisvuohta Ipmilii, ahte mii doallat su
báhkkomiid. Eai ge su báhkkomat leat lossadat. Buot mii lea riegádan
Ipmilis, vuoitá máilmmi. Ja dat mii lea vuoitán máilmmi, lea min
osku. Gii eará vuoitá máilmmi go dat guhte osku ahte Jesus lea Ipmila
Bárdni ? Duođaštus Bártni birra Son, Jesus Kristus, lea dat guhte
bođii čáziin ja varain, ii dušše čáziin, muhto čáziin ja
varain. Ja Vuoigŋa ieš lea duođašteaddji, dasgo Vuoigŋa lea
duohtavuohta. Leat golbma duođašteaddji: Vuoigŋa, čáhci ja
varra, ja dát golmmas duođaštit ovtta jitnii. Mii han dohkkehit
olbmuid duođaštusa, ja Ipmila duođaštus lea nannoset. Dasgo dat
lea Ipmila duođaštus Bártnis birra. Dat guhte osku Ipmila Bárdnái,
sus lea alddis duođaštus. Muhto dat guhte ii oskko Ipmilii, lea
dahkan su gielisin go ii leat oskon Ipmila iežas duođaštussii
Bártnis birra. Ja dát lea duođaštus, ahte Ipmil lea addán midjiide
agálaš eallima, ja dat eallin lea su Bártnis. Sus geas lea Bárdni,
lea eallin, muhto sus geas ii leat Ipmila Bárdni, ii leat eallin
. Rohkos ja ovddasrohkos Dán mun lean čállán didjiide geat oskubehtet
Ipmila Bártni nammii vai dii dieđášeiddet ahte dis lea agálaš
eallin. Ja mis lea dat roahkkadis luohttámuš sutnje ahte son gullá
min jos mii bivdit sus juoidá mii lea su dáhtu mielde. Ja go mii
diehtit ahte son gullá min maid ihkinassii mii bivddežit sus, de mii
maiddái diehtit ahte mii leat juo ožžon dan man mii leat bivdán sus
. Jos muhtun oaidná oskuguoimmis dahkamin suttuid mat eai doalvvo
jápmimii, de rohkadallos su ovddas, ja son oažžu dakko bokte
eallit. Dát guoská sidjiide geaid suttut eai doalvvo jápmimii
. Gávdnojit suttut mat dolvot jápmimii, muhto in oaivvil daid go
cealkkán ahte rohkadallos son. Buot vearrivuohta lea suddu, muhto
gávdno suddu mii ii doalvvo jápmimii. Duohta Ipmil ja agálaš eallin
Mii diehtit ahte ii oktage guhte lea riegádan Ipmilis, suddut
. Bárdni guhte lea riegádan Ipmilis, várjala su, nu ahte bahákas ii
guoskkat su. Mii diehtit ahte mii boahtit Ipmilis, ja ahte olles
máilbmi orru bahávuođas. Mii diehtit maiddái ahte Ipmila Bárdni lea
boahtán, ja ahte son lea addán midjiide jierpmi vai mii dovdat su
guhte lea duohta. Ja mii leat su siste guhte lea duohta, go mii leat
su Bártnis, Jesus Kristusis. Son lea duohta Ipmil ja agálaš eallin
. Mánážat, váruhehket eahpeipmiliin! Dearvvuođat vuorrasis
válljejuvvon áhkkái ja su mánáide geaid mun ráhkistan duohta
ráhkisvuođain, in ge duššefal mun, muhto buohkat geat leat
dovddiidan duohtavuođa. Mii ráhkistit sin duohtavuođa dihtii mii
bissu min siste ja lea minguin agálašvuhtii. Árbmu,
váibmoláđisvuohta ja ráfi Ipmil Áhčis ja Jesus Kristusis, Áhči
Bártnis, lehkos minguin duohtavuođas ja ráhkisvuođas. Mun illudin
sakka go oidnen ahte muhtumat du mánáin vádjolit duohtavuođas dan
báhkkoma mielde man mii leat ožžon Áhčis. Ja dál mun bivddán du,
áhkká, in ge dego čálášin ođđa báhkkoma, muhto dan mii mis lea
leamaš álggu rájes, ahte mii galgat ráhkistit guhtet guimmiideamet
. Ja ráhkisvuohta lea dát, ahte mii vádjolit su báhkkomiid mielde
. Dán báhkkoma dii lehpet gullan álggu rájes: Dii galgabehtet
vádjolit ráhkisvuođas. Dasgo máilmmis leat dál jođus eatnat
fillejeaddjit, dakkárat geat eai dovddas ahte Jesus Kristus lea
boahtán olmmožin. Dat lea fillejeaddji ja Antikristus! Váruhehket,
amadet massit dan maid lehpet vuoitán barggudet bokte, muhto vai
oažžubehtet olles bálkká. Guhte gáidá eret Kristusa oahpus, ii ge
biso das, sus ii leat Ipmil. Muhto guhte bissu su oahpus, sus lea
sihke Áhčči ja Bárdni. Jos muhtun boahtá din lusa ii ge buvtte
mielddis dán oahpu, de allet vuostáiváldde su ruovttuineattet, allet
ge sáva sutnje buresboahtima. Dasgo dat guhte sávvá sutnje
buresboahtima, šaddá bahá daguide servvolažžan. Vaikko mus
livččii vel ollu čállit didjiide, de in hálit dahkat dan báhpáriin
ja bleahkain. Muhto mun doaivvun beassat boahtit ja háleštit dinguin
muođus muhtui, vai min illu šattašii ollisin. Du válljejuvvon
oappá mánát celket dutnje dearvvuođaid. Dearvvuođat Judasis, Jesus
Kristusa bálvaleaddjis ja Jáhkoba vieljas, sidjiide geaid Ipmil
Áhčči lea rávkan, geaid son ráhkista ja várjala Jesus Kristusa
várás. Váibmoláđisvuohta, ráfi ja ráhkisvuohta šaddoset
valljugasat din oassái! Vearreoahpaheaddjit ja duopmu sin badjel
Ráhkkásiiddán, go mun áŋgirvuođain čálán didjiide min oktasaš
bestojumi birra, de mun anán dárbbašlažžan rávvet din soahtat dan
oskku ovddas mii oktii lea addojuvvon bassi olbmuide. Dasgo din
gaskii leat njáhkan muhtun olbmot guđet áigá juo leat mearriduvvon
dupmui. Sii leat ipmilmeahttumat ja botnjet min Ipmila árpmu vai
besset eallit nuoskivuođas, ja sii biehttalit min áidna
ráđđejeaddji ja Hearrá, Jesus Kristusa. Mun dáhtun muittuhit
didjiide, vaikko dii juo diehtibehtet buot dan, mo Hearrá besttii
álbmoga eret Egyptas, muhto dasto duššadii sin geat eai oskon. Ja
daid eŋgeliid geat eai várjalan alla árvvuset, muhto guđđe
orrunsajiset, daid son doallá čatnosis seavdnjadasas agálaš
láhkkiiguin duomu stuora beaivvi rádjái. Nu geavai maiddái Sodomain
ja Gomorrain ja daid ránnjágávpogiiguin, gos olbmot jorgaledje
nuoskivuhtii ja ohce sohkabealálaš bonjuvuođaid nugo dát eŋgelat
. Dál sii leat várrehusa ovdamearkan go sii ráŋggáštuvvojit agálaš
dolain. Nu gis dahket dát olbmot ge; go sii rohttašuvvet de
nuoskkidit rupmaša, badjelgehččet ipmilvuođa válddi ja bilkidit
vuoiŋŋafámuid. Ii váldoeŋgel Mikael ge duostan cealkit
bilkádusduomu dalle go lei nákkáhallamin beargalagain Movssesa
rupmaša alde, muhto son dušše celkkii: " Hearrá ráŋggáštehkos
du! "  Muhto dát olbmot gal bilkidit dan maid eai dovdda, ja dainna
maid sii ipmirdit luonddu mielde, dego jierpmehis spiret, sii
bilidit iežaset. Vuoi sin! Sii leat čuovvugoahtán Kaina luotta ja
leat vuoittuset dihtii addán iežaset Bileama čádjádussii ja
duššaduvvojit nugo Korah su gážžárvuođa dihtii. Dát olbmot leat
dego heahpatdielkkut go sii balakeahttá oassálastet din
ráhkisvuođamállásiin ja fuolahit dušše iežaset. Sii leat arvvehis
balvvat maid biegga dolvvoda. Sii leat šattohis muorat čakčat,
guovtte geardái jápmán ja gaikojuvvon ruohttasiiguin. Sii leat
máraideaddji meara bárut ja daid soktagierragat čájehit sin heahpada
; sii leat láhppon násttit, maid agálaš idjaseavdnjadas lea
vuordimin. Aiddo sin birra lei ge Henok, Áttáma maŋisboahtti
čihččet buolvvas, einnosteamen go celkkii: " Geahča, Hearrá
boahtá duháhiid bassi veagaiguin doallat duomu buohkaid badjel ja
ráŋggáštit buot ipmilmeahttumiid sin gaskkas sin ipmilmeahttun
daguid ovddas, ja buot garra sániid ovddas maid dát ipmilmeahttun
suttolaččat leat sárdnon su vuostái. "  Sii nimmorit ja váidalit
heajos oasiset, muhto ellet anistumiideaset mielde. Sii sárdnot
čeavlás sániid ja ávkkiset dihtii guoktiluššet olbmuiguin
. Searvegotti eallin Muhto dii, ráhkkásiiddán, muitet daid sániid
maid min Hearrámet Jesus Kristusa apoastalat leat sárdnon. Sii sárdno
didjiide ahte maŋimuš áiggi bohtet bilkideaddjit geat vádjolit
ipmilmeahttun anistumiideaset mielde. Dát leat sii geat sirrejit
olbmuid; sii leat máilmmálaččat ja sis váilu Vuoigŋa. Muhto dii,
ráhkkásiiddán, huksejehket iežadet basimus oskkudet ala ja
rohkadallet Bassi Vuoiŋŋas. Bissot Ipmila ráhkisvuođas
vuorddedettiin Hearrá Jesus Kristusa váibmoláđisvuođa mii addá
didjiide agálaš eallima. Lehket váibmoláđđásat sidjiide geat
eahpidit; bestet sin go rohttebehtet sin eret dolas. Muhto lehket
earáide váibmoláđđásat, dievva balus, nu ahte fasttášehpet velá
gávttiid ge main leat oaččálašvuođa dielkkut. Ipmila fámu máidnun
Sutnje geas lea fápmu várjalit din jorraleamis eret ja bidjat din
hearvásvuođas ovdii, láitemeahttumin ja dievva ávus, áidna Ipmilii
, min beasti Jesus Kristusa, Hearrámet, bokte, sutnje gullá gudni
ja allatvuohta, váldi ja fápmu, ovdal buot áiggiid, dál ja agálaš
áigái! Amen. Dát lea Jesus Kristusa almmustus, man Ipmil attii
sutnje vai son čájehivččii bálvaleddjiidasas dan mii fargga galgá
dáhpáhuvvat. Son vuolggahii eŋgelis dieđihit dan bálvaleaddjásis
Johanassii, guhte dál duođašta Ipmila sáni ja Jesus Kristusa
duođaštusa, buot dan maid son lea oaidnán. Ávdugas son guhte lohká
dáid einnostusa sániid jitnosit, ja ávdugasat sii guđet gullet daid
ja vurkejit dan mii dasa lea čállojuvvon. Dasgo áigi lea lahka
. Dearvvuođat Dearvvuođat Johanasas Asia eananguovllu čieža
searvegoddái. Árbmu lehkos dinguin ja ráfi sus guhte lea ja guhte lei
ja guhte boahtá, ja čieža vuoiŋŋas guđet čužžot su truvnnu
ovddas, ja Jesus Kristusis. Son lea luohtehahtti duođašteaddji,
vuosttašriegádeaddji jábmiid gaskkas ja eatnama gonagasaid oaivámuš
. Son ráhkista min ja lea varainis čoavdán min buot suttuin; son lea
dahkan min gonagaslaš álbmogin ja Ipmila, Áhčis, báhppan. Sutnje
gullá gudni ja fápmu álo ja agálašvuhtii. Amen. Geahča, son
boahtá balvvaiguin! Juohke čalbmi oaidná su, maiddái dat mat leat
rehtten su čađa, ja buot eatnama čearddat luoibmagohtet su dihtii
. Nu šaddá, amen! Mun lean Alfa ja Omega, álgu ja loahppa, cealká
Hearrá Ipmil, Buotveagalaš, guhte lea ja lei ja boahtá. Johanasa
oainnáhus Patmosis Mun, vielljadet Johanas, gii Jesusis lean
oasálaš seammá áŧestusaide, riikii ja gierdavašvuhtii go dii ge
. Mun ledjen gártan Patmos-nammasaš sullui danne go ledjen sárdnidan
Ipmila sáni ja duođaštan Jesusa birra. Hearrá beaivvi bođii
Vuoigŋa mu badjelii, ja mun gullen alla jiena iežan duohken, mii
čuojai dego báson. Dat celkkii: " Čále girjái dan maid oainnát ja
sádde girjji dán čieža searvegoddái: Efesosii, Smyrnai,
Pergamonii, Tyatirai, Sardesii, Filadelfiai ja Laodikeai. "  Mun
jorggihin geahččat gii munnje sárdnu. Ja go jorggihin, de oidnen
čieža gollelámppá, ja lámppáid gaskkas muhtuma gii lei olbmobártni
láhkásaš, guhkes gákti badjelis ja ratti birra golleboagán. Su
oaivi ja vuovttat čeaskájedje dego vilges ullut, dego muohta, ja su
čalmmit ledje dego njuoršu dolla; su juolggit šearrájedje dego
veaiki mii lea áhcagaston áššus, ja su jietna lei dego máraideaddji
čázit. Olgeš gieđas son doalai čieža nástti, ja su njálmmis
bođii bastilis, guovtteávjjot miehkki. Su ámadadju lei dego
gaskabeaibeaivváš. Go mun oidnen su, de gahččen su julggiid ovdii
dego jábmi. Muhto son bijai olgeš gieđas mu ala ja celkkii: Ale
bala! Mun lean vuosttamuš ja maŋimuš, dat guhte eallá. Mun
ledjen jápmán, muhto geahča, mun ealán álo ja agálašvuhtii ja mus
leat jápmima ja jábmiidriikka čoavdagat. Čále dan maid don oainnát
, dan mii lea dál ja dan mii boahtá dás duohko. Don oidnet čieža
nástti mu olgeš gieđas ja čieža gollelámppá, ja dát lea daid
čiegusvuohta: Čieža nástti leat čieža searvegotti eŋgelat, ja
čieža lámppá leat dat čieža searvegotti. Girji Efesosa
searvegoddái Čále Efesosa searvegotti eŋgelii: Nu cealká son guhte
doallá čieža nástti olgeš gieđastis, ja guhte váccaša čieža
gollelámppá gaskkas: Mun dieđán du daguid, du rahčama ja du
gierdavašvuođa. Don it gierdda bahás olbmuid, don leat
geahččalan sin geat gohčodit iežaset apoastalin vaikko eai leat,
ja don anát sin gielisteaddjin. Don leat gierdavaš; don leat
gierdan ollu mu nama dihtii it ge leat váiban. Muhto dan in dus
dohkket ahte don leat luohpan vuosttaš ráhkisvuođastat. Muitte mas
don leat jorralan, jorgal ja daga fas vuosttaš áiggi daguidat!
Muhto jos it jorgal, de mun boađán fargga du badjelii ja sirddán du
lámppá eret sajistis. Muhto dan rámi don ánssášat, ahte don
vašuhat nikolaoslaččaid daguid, nugo mun ge dagan. Geas ležžet
bealjit, son gullos maid Vuoigŋa cealká searvegottiide! Guhte
vuoitá, sutnje mun attán borrat eallima muoras, mii lea Ipmila
paradiásis. Girji Smyrna searvegoddái Čále Smyrna searvegotti
eŋgelii: Nu cealká vuosttamuš ja maŋimuš, son guhte lei jápmán,
muhto eallái fas: Mun dieđán du áŧestusa ja váivvášvuođa, muhto
don leat rikkis. Ja mun dieđán mo sii bilkidit du, sii geat
gohčodit iežaset juvddálažžan, vaikko eai leat, muhto sii leat
Sáhtána synagoga. Ale bala das maid šattat gillát! Beargalat
bálkesta muhtumiid dis giddagassii, vai dii geahččaluvvobehtet, ja
logi beaivvi dii áŧestuvvabehtet. Leage oskkáldas gitta jápmima
rádjái, de mun attán dutnje eallima kruvnnu. Geas ležžet bealjit,
son gullos maid Vuoigŋa cealká searvegottiide! Nubbi jápmin ii
eisege vahágahte su guhte vuoitá. Girji Pergamona searvegoddái Čále
Pergamona searvegotti eŋgelii: Nu cealká son geas lea bastilis
guovtteávjjot miehkki: Mun dieđán gos don orut, doppe gos Sáhtána
truvdnu lea. Dattege don doalat gitta mu namas, it ge leat
biehttalan oskumis munnje, it velá daid beivviid ge go Antipas, mu
oskkáldas duođašteaddji, časkojuvvui jámas din luhtte, doppe gos
Sáhtán orru. Muhto dan in dus dohkket ahte du luhtte leat muhtumat
geat dollet gitta Bileama oahpus, su gii oahpahii Balakii
čádjidahttit israellaččaid, nu ahte sii borre eahpeipmiliidda
oaffaruššon bierggu, ja furrošedje. Du luhtte leat maiddái
muhtumat geat dollet gitta nikolaoslaččaid oahpus. Jorgal! Muđuid
boađán fargga du badjelii ja soađan sin vuostái njálbmán mihkiin
. Geas ležžet bealjit, son gullos maid Vuoigŋa cealká
searvegottiide! Sutnje guhte vuoitá, attán čiegus mánna borrat ja
vilges geađggi, ja geađgái lea čállojuvvon ođđa namma man ii
dovdda oktage earet su gii oažžu dan. Girji Tyatira searvegoddái
Čále Tyatira searvegotti eŋgelii: Nu cealká Ipmila Bárdni, gean
čalmmit leat dego njuoršu dolla ja juolggit dego šerres veaiki:
Mun dieđán du daguid, du ráhkisvuođa, du oskku, du bálvalusa ja
du gierdavašvuođa. Du maŋimuš dagut leat eanebut go vuosttaš
dagut! Muhto dan in dus dohkket ahte don suovat nissona Jesabela
joatkit daguidis, su gii gohčoda iežas profehtan, muhto gii
oahpainis fille mu bálvaleddjiid furrošit ja borrat bierggu mii lea
oaffaruššon eahpeipmiliidda. Mun lean addán sutnje áiggi dahkat
jorgalusa, muhto son ii dáhto jorgalit furrodagastis. Dál mun bijan
su seaŋgabuohccin, ja sii geat rihkkot náittosdili suinna, bohtet
stuora áŧestussii jos eai jorgal eret su daguin. Mun divttán jápmima
rohttet eret su mánáid. Nu ožžot buot searvegottit vásihit ahte mun
dat lean gii suokkardan manimuččaid ja váimmuid, ja mun mávssahan
juohkehažžii daguidis mielde. Muhto didjiide eará tyatiralaččaide
geat ehpet čuovo dan oahpu ehpet ge leat dovdan dan maid muhtumat
gohčodit Sáhtána čikŋodahkan, didjiide mun cealkkán: Mun in bija
ođđa noađi din ala. Dollet gitta das mii dis lea, dassážii go
mun boađán. Sutnje guhte vuoitá ja váldá vuhtii mu daguid gitta
loahpa rádjái, sutnje mun attán fámu ráđđet álbmogiid. Son
guođoha sin ruovdesoppiin ja cuvke sin dego láirálihtiid. Son
oažžu seammá fámu go mun lean ožžon Áhčistan, ja mun attán
sutnje guovssonástti. Geas ležžet bealjit, son gullos maid
Vuoigŋa cealká searvegottiide! Girji Sardesa searvegoddái Čále
Sardesa searvegotti eŋgelii: Nu cealká son geas leat Ipmila čieža
vuoiŋŋa ja čieža nástti: Mun dieđán du daguid. Don beakkát leat
eallimin, muhto don leat jápmán. Morit ja nanne dan mii velá lea
báhcán ja dan mii lei juo jápmimin! Dasgo mun lean gávnnahan ahte du
dagut eai dohkke Ipmila čalmmiin. Muitte maid don gullet ja
vuostáiváldet! Vurke dan ja jorgal! Jos don it goze, de boađán
dego suola, it ge dieđe guđe diimmu mun boađán du badjelii. Muhto
dus leat Sardesis soapmásat geat eai leat duolvvidan biktasiiddiset,
ja sii besset vádjolit muinna vilges biktasiiguin, dasgo sii leat
dohkálaččat dasa. Guhte vuoitá, gárvvohuvvo vilges biktasiidda,
in ge mun goassege sihko su nama eallima girjjis, muhto dovddastan su
nama Áhččán ja su eŋgeliid ovddas. Geas ležžet bealjit, son
gullos maid Vuoigŋa cealká searvegottiide! Girji Filadelfia
searvegoddái Čále Filadelfia searvegotti eŋgelii: Nu cealká son
guhte lea bassi ja duođalaš, geas lea Dávveda čoavdda, son guhte
rahpá nu ahte ii oktage sáhte dahppat, ja dahpá nu ahte ii oktage
sáhte rahpat: Mun dieđán du daguid, ja mun lean bidjan du ovdii
rahppojuvvon uvssa, man ii oktage sáhte dahppat. Mun dieđán ahte
dus lea unnán fápmu ja leat dattege vurken mu sáni it ge leat
biehttalan mu nama. Muhto mun divttán muhtumiid boahtit Sáhtáná
synagogas, sin geat gielistit ja gohčodit iežaset juvddálažžan,
vaikko eai leat. Mun divttán sin boahtit ja luoitádit du julggiid
ovdii vai sii ipmirdit ahte mun lean ráhkistan din. Danne go don leat
vurken mu sáni gierdavašvuođa birra, áiggun mun beastit du
geahččalusa bottus eret mii čuohcá oppa máilbmái, ja áiggun
geahččalit sin geat ásset eatnama alde. Mun boađán fargga. Doala
gitta das mii dus lea, amas oktage váldit du kruvnnu! Guhte vuoitá,
su mun dagan Ipmilan tempela caggin, ii ge son goassege vuolgge
olggos. Su ala mun čálán Ipmilan nama ja Ipmilan gávpoga nama,
ođđa Jerusalema, mii njiedjá almmis Ipmilan luhtte, ja mun čálán
maiddái iežan ođđa nama sutnje. Geas ležžet bealjit, son gullos
maid Vuoigŋa cealká searvegottiide! Girji Laodikea searvegoddái
Čále Laodikea searvegotti eŋgelii: Nu cealká son guhte lea Amen,
luohtehahtti ja duođalaš duođašteaddji, Ipmila sivdnádusa álgu:
Mun dieđán du daguid; it don leat galmmas it ge liekkas. Vare
livččet jogo galmmas dahje liekkas! Muhto don leat loikkas, it
galmmas it ge liekkas. Danne mun vuovssán du olggos njálmmistan. Don
dajat: " Mun lean rikkis, mus lea vallji ii ge váillo mihkkege. "
Muhto don it dieđe ahte aiddo don leat vártnuheapmi, váivván, geafi
, čalmmeheapmi ja álás. Danne ávžžuhan du: Oastte mus dolas
áhcagaston golli, vai don rikkošit; ja oastte vilges biktasiid ja
gárvot vai čiegašit álás heahpadat; ja oastte vuoidasa du
čalmmiide, vai don oainnášit. Mun ráŋggáštan ja bagadan buohkaid
geaid mun ráhkistan. Leage áŋgir ja jorgal! Mun čuoččun uvssa
ovddas ja goalkkuhan. Jos guhtege gullá mu jiena ja rahpá uvssa, de
mun manan sisa su lusa ja boradan suinna, ja son borada muinna
. Guhte vuoitá, su mun divttán čohkkát muinna truvnnustan, nugo mun
lean vuoitán ja čohkánan Áhčiinan su truvdnui. Geas ležžet
bealjit, son gullos maid Vuoigŋa cealká searvegottiide! Almmálaš
ipmilbálvalus Dasto mun oidnen dán: Albmái lei rahppojuvvon uksa. Ja
dat jietna man mun ovdal ledjen gullan sárdnumin munnje básonjietnan,
celkkii: " Boađe deike bajás, de čájehan dutnje mii dás duohko
dáhpáhuvvá. "  Dan seammás bođii Vuoigŋa mu badjelii ja mun oidnen
truvnnu almmis ja muhtuma čohkkámin truvnnus. Son gii lea čohkkámin
das, šearrá dego jaspis- ja karneolgeađgi, ja truvnnu birra lea
arvedávgi mii lea dego smarágda. Truvnnu birra leat
njealljegoalmmatlohkái eará truvnnu, ja dain čohkkájit
njealljegoalmmatlohkái vuorrasa, gárvodan vilges biktasiid ja
gollekruvdnu oaivvis. Truvnnus šleđgot álddagasat ja jullet
bávkasat ja baján, ja truvnnu ovddas bullet čieža spáidara, mat
leat Ipmila čieža vuoiŋŋa. Truvnnu ovddas šealgá kristálla
láhkásaš lásemearra. Aiddo truvnnu ovddas ja truvnnu birra leat
njeallje sivdnádusa, main leat dievva čalmmit ovddabealde ja
maŋábealde. Vuosttaš sivdnádus lea ledjona láhkái, nubbi lea
vuovssá láhkái, goalmmádis lea dego olbmo ámadadju, ja njealját lea
girdi goaskima láhkái. Juohkehaččas dan njealje sivdnádusas leat
guhtta soajá main leat dievva čalmmit juohke sajis, soajáid birra ja
vuolde. Ijatbeaivái dat čurvot bisánkeahttá: Bassi, bassi, bassi
lea Hearrá Ipmil, Buotveagalaš, guhte lei ja guhte lea ja guhte
boahtá. Juohke háve go dat njeallje sivdnádusa máidnot, gudnejahttet
ja giitet su gii čohkká truvnnus, su guhte eallá álo ja
agálašvuhtii, de dat njealljegoalmmatlohkái vuorrasa luoitádit su
ovdii guhte čohkká truvnnus, ja rohkadallet su guhte eallá
agálaččat. Sii bálkestit kruvnnuideaset truvnnu ovdii ja čurvot:
Hearrámet ja Ipmileamet, don leat dohkálaš vuostáiváldit buot
máidnuma, gudni ja fámu. Dasgo don leat sivdnidan buot; du dáhtus
dat šadde ja sivdniduvvojedje. Láppis ja girji mas leat čieža
seailla De mun oidnen ahte sus gii čohkkái truvnnus, lei girjegearru
olgeš gieđas. Dasa lei čállojuvvon siskkobeallái ja olggobeallái,
ja dat lei giddejuvvon čiežain seaillain. Ja mun oidnen fámolaš
eŋgela gii čuorvvui alla jienain: " Gii lea dohkálaš rahpat
girjegearu ja doadjit dan seaillaid ? "  Muhto ii almmis ii ge eatnama
alde dahje eatnama vuolde lean oktage gii livččii sáhttán rahpat
girjji dahje geahččat dan. Dalle mun čirron bahčagit danne go ii
oktage lean dohkálaš rahpat girjji dahje geahččat dan. Muhto okta
vuorrasiin celkkii munnje: " Ale čiero! Dasgo Juda čeardda ledjon
, Dávveda ruohtasihtu, lea vuoitán vuoigatvuođa rahpat girjji ja
doadjit dan čieža seailla. "  De mun oidnen lábbá čuožžumin
aiddo truvnnu ja dan njealje sivdnádusa ovddas ja vuorrasiid gaskkas,
ja dat lei dego njuvvojuvvon. Das ledje čieža čoarvvi ja čieža
čalmmi, ja čalmmit leat Ipmila čieža vuoiŋŋa mat leat
vuolggahuvvon miehtá máilmmi. Láppis bođii su lusa gii lea
čohkkámin truvnnus, ja válddii vuostái girjji su olgeš gieđas. Go
dat válddii girjji, de dat njeallje sivdnádusa ja dat
njealljegoalmmatlogi vuorrasa luoitádedje Lábbá ovdii. Juohkehaččas
lei hárpa ja oaffarsuovas gollelihtiid dievva, mat leat Ipmila
olbmuid rohkosat. Ja sii lávlo ođđa lávlaga: Don leat dohkálaš
váldit girjji vuostái ja doadjit dan seaillaid. Dasgo don leat
njuvvojuvvon ja leat varainat oastán friddjan Ipmilii olbmuid buot
čearddain ja gielain, sogain ja álbmogiin. Don leat dahkan sin
gonagaslaš álbmogin ja Ipmila báhppan, ja sii leat gonagasat eatnama
alde. Oainnáhusastan mun gullen eatnat eŋgeliid jiena mat čužžo
truvnnu ja dan njealje sivdnádusa ja vuorrasiid birra - sin lohku lei
logiduháhat logiduháhiid mielde, duháhat duháhiid mielde. Dat čurvo
alla jienain: Láppis mii lea njuvvojuvvon lea dohkálaš oažžut buot
fámu ja riggodaga, viisodaga ja givrodaga, gudni ja hearvásvuođa ja
máidnuma. Ja mun gullen cealkimin juohke sivdnádusa almmis ja eatnama
alde, eatnama vuolde ja meara alde, buot mii doppe leažžá: Sutnje
guhte čohkká truvnnus, sutnje ja Lábbái, gullá buot máidnun ja
gudni, hearvásvuohta ja fápmu álo ja agálašvuhtii. Dat njeallje
sivdnádusa vástidedje: Amen. Ja vuorrasat luoitádedje ja rohkadalle
. Vuosttaš guhtta seailla doddjojuvvojit De mun oidnen Lábbá rahpamin
vuosttaža dan čieža seaillas, ja mun gullen ovtta dan njealji
sivdnádusas čuorvumin bajánjienain: " Boađe! "  Ja oainnáhusastan
mun oidnen vilges heastta, ja dan riidejeaddjis lei dávgi. Sutnje
addojuvvui vuoitokruvdnu, ja vuoitin son vulggii olggos vuoitit fas
. Go Láppis dojii nuppi seailla, de gullen nuppi sivdnádusa cealkimin
: " Boađe! "  Dalle bođii nubbi heasta mii lei buolli ruoksat. Dan
riidejeaddjái addojuvvui fápmu váldit ráfi eret máilmmis vai olbmot
sorbmešedje guhtet guimmiideaset, ja sutnje addojuvvui stuora
miehkki. Go Láppis dojii goalmmát seailla, de mun gullen goalmmát
sivdnádusa cealkimin: " Boađe! " De oidnen čáhppes heastta, ja
dan riidejeaddjis lei veakta gieđas. Ja mun gullen jiena dego dan
njealji sivdnádusa gaskkas cealkimin: " Čorpmadievva nisut ovtta
denara ovddas! Golbma čorpmadievva bivggit ovtta denara ovddas!
Muhto ale vahágahte oljju ja viinni! "  Go Láppis dojii njealját
seailla, de gullen njealját sivdnádusa jiena cealkimin: " Boađe! "
De oidnen guvges heastta. Dan riidejeaddji namma lei Jápmin, ja
jábmiidriika čuovui su. Sidjiide addojuvvui fápmu ráđđet
njealjátoasi eatnamis, fápmu goddit mihkiin, nelggiin,
rohttodávddain ja eatnama spiriid vehkiin. Go Láppis dojii viđat
seailla, de mun oidnen áltára vuolde sin sieluid geat ledje
sorbmejuvvon Ipmila sáni ja duođaštusaset dihtii. Sii čurvo alla
jienain: " Man guhká áiggut vuordit, bassi ja duođalaš
ráđđejeaddji, ovdal go dubmet ja mávssahat min vara eatnama ássiide
? "  Juohkehažžii sis addojuvvui vilges bivttas, ja sii
gohččojuvvojedje vuordit veaháš áiggi velá, dassážii go sin
bálvalanguimmiid ja vieljaid lohku dievvá, sin geat galge goddojuvvot
seammá láhkái go sii ieža. De mun oidnen Lábbá doadjimin guđat
seailla. Dalle bođii hirbmat eanandoarggástus. Beaivváš čáhpodii
dego čáhppes morašbivttas, ja mánnu ruvssodii dego varra. Almmi
násttit gahčče eatnamii dego láttakeahtes šattut gahččet
fiikkonmuoras garra bieggan. Albmi jávkkai oidnosis dego girjegearru
mii gissojuvvo, ja juohke várri ja juohke suolu sirdojuvvui
báikkistis. Eatnama gonagasat, alla hearrát, soahteoaivámuččat,
riggát ja sii geain lea váldi, juohke šlávva ja juohke isit,
čiehkádedje ráiggiide ja bákteskurččuide. Ja sii dadje váriide ja
bávttiide: " Gahččet min badjelii ja čihket min su muođuid ovddas
guhte čohkká truvnnu alde, ja Lábbá moaris. Dasgo stuora beaivi lea
boahtán, moari beaivi, ja gii dalle sáhttá bissut ? " Ipmila
bálvaleaddjit merkejuvvojit seaillain Dasto mun oidnen njeallje
eŋgela čuožžumin eatnama njealji čiegas ja doallamin eatnama
njealji biekka, amas biegga bossut eatnama dahje meara alde dahje
muoraid njeaiga. Ja mun oidnen velá ovtta eŋgela badjáneamen
iđitroađis ealli Ipmila seaillain. Son čuorvvui alla jienain dan
njealji eŋgelii geaidda lei addojuvvon fápmu vahágahttit eatnama ja
meara: " Allet vahágahte eatnama allet ge almmi allet ge muoraid
ovdal go mii bidjat seailla min Ipmila bálvaleddjiid gállui. "  Ja
mun gullen sin logu geat ledje seilejuvvon. Dat ledje
čuođinjealljeloginjealljeduhát buot Israela čearddain. Juda
čearddas guoktenuppelohkáiduhát ledje seilejuvvon, Rubena čearddas
guoktenuppelohkáiduhát, Gada čearddas guoktenuppelohkáiduhát,
Ašera čearddas guoktenuppelohkáiduhát, Naftali čearddas
guoktenuppelohkáiduhát, Manasse čearddas guoktenuppelohkáiduhát,
Simmona čearddas guoktenuppelohkáiduhát, Levi čearddas
guoktenuppelohkáiduhát, Jissakara čearddas guoktenuppelohkáiduhát,
Sebulona čearddas guoktenuppelohkáiduhát, Jovsseha čearddas
guoktenuppelohkáiduhát, ja Benjamina čearddas guoktenuppelohkáiduhát
. Stuora vilges joavku Oainnáhusastan mun oidnen joavkku mii lei nu
stuoris ahte ii oktage sáhttán lohkat dan, buot álbmogiin ja
čearddain, buot sogain ja gielain. Sii čužžo truvnnu ja Lábbá
ovddas, vilges biktasat badjelis ja pálbmaoavssit gieđas. Ja sii
čurvo alla jienain: Bestojupmi boahtá min Ipmilis gii čohkká
truvnnus, ja Lábbás. Buot eŋgelat čužžo truvnnu ja vuorrasiid ja
dan njealji sivdnádusa birra, ja sii luoitádedje truvnnu ovdii
ámadadju eatnamii ja gudnejahtte Ipmila ja celke: Amen! Buot máidnun
ja hearvásvuohta ja viisodat, giittus ja gudni, fápmu ja givrodat
boahtá Ipmilisttámet álo ja agálašvuhtii. Amen! De muhtun
vuorrasiin jearai mus: " Geat leat dát geat leat gárvodan vilges
biktasiid, ja gos sii bohtet ? "  Mun vástidin: " Hearrá, don
dieđát dan. " Ja son celkkii munnje: " Dát leat sii geat bohtet
stuora áŧestusas, ja geat leat bassan biktasiiddiset ja
vilggodahttán daid Lábbá varas. Danne sii čužžot dál Ipmila
truvnnu ovddas ja bálvalit su ijatbeaivvi su tempelis, ja son guhte
čohkká truvnnus, cegge goađis sin badjelii. Eai sii nealggo šat
eai ge goikka, ii beaivváš ii ge buolli báhkka givssit sin. Dasgo
Láppis, guhte čuožžu truvvnu ovddas, lea sin báimman ja láide sin
ealli čázi ádjagiidda, ja Ipmil sihkku eret juohke gatnjala sin
čalmmiin. " Čihččet seaila doddjojuvvo Go Láppis dojii čihččet
seailla, de šattai almmis birrasiid diibmobeali jaskatvuohta. De
oidnen dan čieža eŋgela geat ledje čuožžumin Ipmila ovddas, ja
sidjiide addojuvvojedje čieža básona. Bođii vel eará eŋgel, geas
lei golle suovaslihtti, ja čuoččastii áltára gurrii. Sutnje
addojuvvojedje ollu suovvasat maid son galggai oaffaruššat
golleáltárii truvnnu ovddas oktan buot bassi olbmuid rohkosiiguin
. Eŋgela gieđas badjánii Ipmila ovdii suovvasiid suovva oktan bassi
olbmuid rohkosiiguin. De eŋgel válddii suovaslihti, devddii dan
áltára dolain ja bálkestii dola eatnamii. Dalle šattai baján ja
čeargun, álddagasat šleađgugohte ja eanan doarggistišgođii
. Njeallje vuosttaš básona Dat čieža eŋgela geain ledje čieža
básona, ráhkkanedje čuojahit. Vuosttaš eŋgel bosádii básona
. Dalle bohte čuorbmasat ja dolla, seaguhuvvon varain, ja dat
bálkestuvvojedje eatnamii. Goalmmátoassi eatnamis bulii dollan, ja
goalmmátoassi muorain bulle oktan buot ruonas suinniiguin. Nubbi
eŋgel bosádii básona. Dalle bálkestuvvui merrii juoga mii lei dego
stuora buolli várri. Goalmmátoassi mearas šattai varran, ja
goalmmátoassi buot meara heakkalaččain jápme, ja goalmmátoassi
skiippain dušše. Goalmmát eŋgel bosádii básona. Dalle gahčai
almmis stuora násti, mii bulii dego spáiddar, ja dat gahčai
goalmmátoasi ala jogain ja čáhceádjagiidda. Dán nástti namma lea
rihča urttas, ja goalmmátoassi čázis rihčagii; ja ollu olbmot
jápme dan čázis, dasgo dat lei mirkkohuvvon. Njealját eŋgel
bosádii básona. Dalle deaivvahalai goalmmátoassi beaivvážis ja mánus
ja násttiin, ja goalmmátoassi dain sevnnodiie, beaivi massii
goalmmátoasi čuovggastis ja seammá láhkái idja ge. De oidnen
goaskima girdimin guhkkin badjin almmi vuolde, ja mun gullen dan
biškumin alla jienain: " Vuoi, vuoi, vuoi sin geat orrot eatnama
alde, go velá golbma eŋgela fargga čuojahit básoniiddiset. "
Viđat báson Viđat eŋgel bosádii básona. Dalle oidnen nástti mii
lei gahččan almmis eatnamii. Dasa addojuvvui čiekŋalasa gáivvo
čoavdda. Ja go dat rabai čiekŋalasa gáivvo, de badjánii suovva
dego stuora oapmanis, ja beaivváš ja áibmu sevnnjodii suova dihtii
. Suovas bohte rásselohkut mat viidánedje miehtá eatnama, ja daidda
addojuvvui seammá fápmu go eatnama skorpijuvnnaide. Daidda
celkojuvvui ahte eai oaččo vahágahttit eatnama suinniid dahje eará
ruonas šattuid dahje muoraid, muhto dušše daid olbmuid geain ii
lean Ipmila seaila gállusteaset. Dat eai oaččo goddit sin, muhto
dušše biinnidit sin vihtta mánu. Ja giksi lea dego olmmoš
livččii čuggehallan skorpijuvdnii. Daid beivviid olbmot ohcet
jápmima, muhto eai gávnna. Sii áibbašit jápmima, muhto jápmin
báhtara sis. Rásselohkut ledje dego soahtái ráhkkanahttojuvvon
heasttat. Dain lei oaivvis juoga dego golle rássekruvdnu, ja sin
ámadajut ledje dego olbmo ámadajut. Daid vuovttat ledje dego
nissonolbmo vuovttat, daid bánit dego ledjonbánit ja daid raddesuodji
dego ruovdegárvu. Daid soajáid jietna lei dego ollu ruohtti heasttaid
ja soahtevovnnaid julla. Dain ledje seaibbit main lei seahčagas dego
skorpijuvnnain, ja sin fápmu vahágahttit olbmuid vihtta mánu lei
seibbiin. Daid gonagassan lei čiekŋalasa eŋgel, hebreagillii
Abaddon ja greikagillii Apollyon. Vuosttaš vuoi-čuorvvas lea vássán
. Muhto bohtet velá guokte. Guđat báson Guđat eŋgel bosádii
básonis. Dalle gullen jiena njealji čoarvvis golleáltáris, mii lea
Ipmila muođuid ovddas. Jietna celkkii guđat eŋgelii geas lei báson
: " Čoavdde dan njeallje eŋgela mat leat čatnagasas stuora
Eufrateanu gáttis. "  Ja dat njeallje eŋgela čovdojuvvojedje, dat
geat ledje gárvásat dán boddui, beaivái, dán mánnui ja jahkái, vai
besset goddit goalmmádasoasi olbmuin. Soahteveaga riidejeddjiid lohku
lei guoktelogiduhát geardde logiduhát; mun gullen daid logu. Ja
dakkár heasttaid ja riidejeddjiid mun oidnen oainnáhusastan:
Riidejeddjiin ledje ruovdegárvvut mat ledje dollaruoksadat,
sevdnjesalihat ja riššafiskadat; heasttaid oaivvit ledje dego
ledjonoaivvit, ja daid njálmmiin njivžžui dolla, borggistii suovva
ja rišai rišša. golmmain givssiin, dolain ja suovain ja riššain
, mat bohte heasttaid njálmmiin, goddojuvvui goalmmátoassi olbmuin
. Dasgo heasttaid fápmu lei njálmmis, muhto maiddái daid seibbiin,
dasgo daid seaibbit ledje dego gearbmašat main leat oaivvit, ja
daiguin dat vahágahtte olbmuid. Muhto eará olbmot geat eai
gottahallan daidda givssiide, eai jorgalan eret das maid ledje
ráhkadan gieđaideasetguin, eai ge heaitán bálvaleames bahá
vuoiŋŋaid ja eahpeipmilgovaid mat ledje ráhkaduvvon gollis, silbbas
, veaikkis, geađggis ja muoras, daid mat eai oainne eai ge gula eai
ge vácce. Sii eai jorgalan eret sorbmemis ja bahá noaidevuođas, eai
fuorrávuođas eai ge suolavuođas. Eŋgel ja girjegearru Dasto mun
oidnen fas eará fámolaš eŋgela njiedjamin almmis. Sus lei balva
gárvun, ja arvedávgi lei su oaivvi birra. Su ámadadju lei dego
beaivváš ja su juolggit dego dollabáccit. Gieđas sus lei uhca
njulgejuvvon girjegeroš. Son bijai olgeš juolggis meara ala ja
gurut fas eatnama ala ja čurvii alla jienain, dego gillju ledjon
. Go son lei čurven, de sárdno čieža bajána čeargu jienain. Go
dat ledje sárdnon, de mun áigon čálligoahtit, muhto mun gullen
almmis jiena mii celkkii: " Bija seailla dasa maid dat čieža bajána
celke, ale ge čále dan! "  Ja eŋgel gean mun ledjen oaidnán
čuožžumin meara ja eatnama alde, loktii olgeš gieđas almmi
guvlui ja vuortnui su nammii guhte eallá álo ja agálašvuhtii, su
nammii guhte sivdnidii almmi ja buot mii das lea ja eatnama ja buot
mii das lea ja meara ja buot mii das lea: " Áigi lea nohkan. Muhto
go čihččet eŋgela jietna gullo, go son čuojaha básonis, daid
beivvid lea Ipmila čiegusvuohta ollašuvvan, nugo son lea almmuhan
bálvaleddjiidasas, profehtaide. "  Dat jietna man mun ledjen gullan
almmis, sártnui fas munnje: " Mana ja váldde rabas girjji eŋgela
gieđas guhte čuožžu meara ja eatnama alde. "  Mun mannen eŋgela
lusa ja sihten su addit munnje girjegearu. Son celkkii munnje: "
Váldde dan ja bora! Dat šaddá rihčan du čoavjjis, muhto
njálggisin dego honnet du njálmmis. "  De válden uhca girjegeroža
eŋgela gieđas ja borren dan. Njálmmis dat lei njálggis dego honnet
, muhto go ledjen njielastan dan, de čoavjjis dovdui boalddáhat
. Munnje celkojuvvui: " Don galggat ain profehtastallat álbmogiid ja
sogaid, gielaid ja ollu gonagasaid birra. " Tempel ja guokte
duođašteaddji Munnje addojuvvui bohccilágán mihttosoabbi, ja munnje
celkojuvvui: " Čuožžil ja mihtit Ipmila tempela ja áltára ja loga
sin geat rohkadallet doppe! Muhto mana tempela ovdašilju meattá,
ale mihtit dan, dasgo dat lea addojuvvon báhkiniidda, ja sii dulbmet
bassi gávpoga julggiideaset vuollái njealljelogiguokte mánu. Mun
attán fámu profehtastallat duhátguoktečuođiguhttalogi beaivvi guokte
duođašteaddjásan, gárvodan horstabiktasiid. "  Duođašteaddjit
leat dat guokte oljomuora ja guokte lámppá mat čužžot eatnama
hearrá ovddas. Jos oktage dáhttu vahágahttit daid, de boahtá daid
njálmmis dolla mii duššada daid vašálaččaid. Nu galgá jápmit
juohkehaš guhte dáhttu vahágahttit daid! Dain lea fápmu giddet almmi
, amas mihkkege arvviid boahtit dan áiggi go profehtastallet, ja dain
lea fápmu dahkat čázi varran, ja fápmu časkit eatnama juohkelágán
givssiiguin, nu dávjá go dáhttot. Go dat leat ollašuhttán
duođaštusaset, dalle boahtá beahtu bajás čiekŋalasas soahtat daid
vuostái, ja dat vuoitá daid ja goddá daid. Daid rupmašat báhcet dan
stuora gávpoga geainnu ala, dan mii vuoiŋŋalaččat gohčoduvvo
Sodoman ja Egyptan, doppe gos maiddái daid Hearrá russiinávlejuvvui
. Ollu sogaid, čearddaid, gielaid ja álbmogiid olbmot oidnet daid
rupmašiid veallámin das bealnjealját beaivvi, ii ge oktage beasa
hávdádit daid. Sii geat ásset eatnama alde, illudit ja ávvudit daid
vuorbbi dihtii ja sáddejit attáldagaid guhtet guimmiidasaset. Dasgo
dát guokte profehta leat leamaš stuora giksin eatnama ássiide. Muhto
bealnjealját beaivvi geažes bođii Ipmilis sudnuide eallima vuoigŋa
; soai čuožžileigga ja čuoččuiga julggiideaskka alde, ja dat
geat oidne sudno, ballagohte sakka. De soai gulaiga almmis alla
jiena mii celkkii sudnuide: " Boahtti deike bajás! " Ja soai manaiga
bajás albmái balvva siste vašálaččaideaskka oaidnut. Dan seammás
bođii stuora eanandoarggástus, ja logádasoassi gávpogis duššai
. Čiežaduhát olbmo dušše eanandoarggástusas, ja sii geat báhce,
suorganedje ja gudnejahttigohte almmi Ipmila. Nubbi vuoi-čuorvvas
lea vássán. Muhto goalmmát vuoi-čuorvvas boahtá fargga. Čihččet
báson Čihččet eŋgel bosádii básonis. De gullojedje almmis alla
jienat mat celke: Máilmmi isitvuohta gullá dál min Hearrái ja sutnje
gean son lea vuoiddadan, ja son lea gonagas álo ja agálašvuhtii
. Dat njealljegoalmmátlohkái vuorrasa geat čohkkájedje truvnnuineaset
Ipmila ovddas, luoitádedje muođuideaset ala ja gudnejahtte Ipmila ja
celke: Mii giitit du, Hearrá Ipmil, Buotveagalaš, guhte leat ja
ledjet, danne go don leat čájehan stuora fámot ja leat
ráđđegoahtán. Álbmogat moaráhuvve, muhto dál lea du moarri boahtán
, dat áigi go jábmit dubmejuvvojit, áigi go bálkkášat
bálvaleddjiidat, profehtaid, bassi olbmuid ja sin geat ballet du
namas, smávváid ja stuorráid, ja duššadat sin geat duššadit
eatnama. Almmis rahpasii Ipmila tempel, ja lihtu árka oidnui su
tempelis. De álddagasttii, baján julai eanan doarggistii ja stuora
čuorbmasat gahčče. Nisu ja guovdi De oidnui almmis stuora mearka:
Nisu geas lei beaivváš gárvun; mánnu lei su julggiid vuolde ja
oaivvis guoktenuppelohkái nástti kruvdnun. Son lei máná vuostái ja
huikkii mánnáheađis ja riegádahttinávttain. Maiddái eará mearka
oidnui almmis: Stuora dollarukses guovdi, mas ledje čieža oaivvi
ja logi čoarvvi, ja kruvdnu guhtege čieža oaivvis. Seibbiinis dat
njámastii goalmmádasa násttiin ja bálkestii eatnamii. Guovdi
čuoččui riegádahtti nissona ovddabealde, vai beasašii njielastit
máná dan seammás go dat riegáda. Ja nisu riegádahtii bárdnemáná,
guhte oktii guođoha buot álbmogiid ruovdesoppiin. Ja mánná
rohttejuvvui bajás Ipmila lusa ja su truvdnui. Muhto nisu báhtarii
meahccái, muhtun báikái man Ipmil lei gárvvistan sutnje, vai son
bibmojuvvošii doppe duhátguoktečuođiguhttalogi beaivvi. De buollái
soahti almmis: Mikael oktan eŋgeliiddisguin soađáskii guovddi
vuostái. Guovdi ja dan eŋgelat sohte, muhto dat vuoittahalle, ii
ge sis lean šat mihkkege sajiid almmis. Dat stuora guovdi, boares
gearpmaš bálkestuvvui olggos, dat guhte gohčoduvvo beargalahkan ja
Sáhtánin ja fille oppa máilmmi; dat bálkestuvvui eatnamii oktan
eŋgeliiddisguin. Ja mun gullen alla jiena cealkimin almmis: "
Bestojupmi ja fápmu ja riika gullá dál min Ipmilii, ja váldi sutnje
gean son lea vuoiddadan. Dasgo min vieljaid guoddaleaddji, guhte
guoddalii sin min Ipmila ovddas ijatbeaivvi, lea bálkestuvvon vuolás
. Sii leat vuoitán su Lábbá varain ja sániideasetguin maid sii
duođaštedje. Eai sii seastán heakkaset, muhto ledje gárvásat velá
jápmit ge. De ávvudehket, almmit ja almmi ássit! Muhto vuoi eatnama
ja meara! Dasgo beargalat lea boahtán vuolás din lusa, ja su moarri
lea stuoris, danne go son diehtá ahte sus lea dušše oanehis áigi
velá. "  Go guovdi oinnii ahte lei bálkestuvvon vuolás eatnamii, de
doarrádalai nissona gii lei riegádahttán bárdnemáná. Muhto nissonii
addojuvvojedje stuora goaskima soaját, vai son girddášii
dorvobáikásis meahccái gos bibmojuvvo, ovtta áiggi ja guokte áiggi ja
áigebeali, guhkkin eret gearbmašis. Gearpmaš šávgalii njálmmistis
čázi johkan nissona maŋŋái, vai rávdnji dolvvošii su. Muhto eana
veahkehii nissona ja rabastii njálmmis ja njielastii joga man guovdi
lei šávgalan njálmmistis. Guovdi moaráskii nissonii ja vulggii
soahtat su eará mánáid vuostái geat čuvvot Ipmila báhkkomiid ja
dollet gitta Jesusa duođaštusas. De guovdi čuoččastii
mearragáddái. Guokte beađu Dalle oidnen beađu badjáneamen mearas
. Das ledje logi čoarvvi ja čieža oaivvi, ja čorvviin das ledje
logi kruvnnu ja juohke oaivvis bilkádusa namma. Beahtu man mun oidnen
, lei leopárdda láhkái, muhto dan juolggit ledje dego guovžža
juolggit ja dan njálbmi dego ledjona njálbmi. Guovdi attii dasa fámus
ja truvnnus ja stuora válddi. Okta dan oivviin lei ožžon jápminhávi
, muhto hávvi buorránii, ja oppa máilbmi ovddošii ja gopmirdii
beađu. Olbmot rámidedje guovddi danne go lei addán behtui fámu, ja
sii gopmirdedje beađu ja dadje: " Gii lea beađu láhkásaš, ja gii
sáhttá soahtat dan vuostái ? "  Behtui addojuvvui njálbmi mii sárdnu
stuora, bilkideaddji sániid, ja dat oaččui fámu dahkat dan
njealljelogiguokte mánu. Dat rabai njálmmis bilkidit Ipmila ja
bilkidišgođii su nama, su viesu ja buohkaid geat orrot almmis
. Dasa addojuvvui vuoigatvuohta soahtat bassi olbmuid vuostái ja
vuoitit sin, ja maiddái fápmu ráđđet juohke čeardda, olmmošsoga
, giela ja soga. Ja buot eatnama ássit gopmirdit dan, buohkat geaid
namma máilmmi vuođđudeami rájes ii lean čállojuvvon eallima girjái
, njuvvojuvvon Lábbá girjái. Geas ležžet bealjit, son gullos dán:
Jos guhtege galggaš fáŋgavuhtii, de šaddá fáŋgavuhtii! Jos
guhtege galggaš goddot mihkiin, de dat goddojuvvo mihkiin! Dás
dárbbašuvvo bassi olbmuin gierdavašvuohta ja osku. De oidnen nuppi
beađu badjáneamen eatnamis. Das ledje guokte čoarvvi dego lábbás,
muhto dat sártnui dego guovdi. Dat geavaha vuosttaš beađu fámu dan
čalmmiid ovddas ja bidjá eatnama ja dan ássiid gopmirdit vuosttaš
beađu, mas jápminhávvi buorránii. Dat dahká stuora oavdumearkkaid
ja oažžu velá dola ge gahččat almmis eatnamii olbmuid oaidnut
. Dat fille eatnama ássiid daiguin mearkkaiguin maid dat oažžu fámu
dahkat beađu čalmmiid ovddas. Ja dat gohčču eatnama ássiid
ráhkadit dan beađu gova mii lei hávvádahttojuvvon mihkiin, muhto
ealáskii. Dasa addojuvvui fápmu bossut heakka beađu govvii, nu ahte
dat máhttá velá sárdnut ge, ja goddit buohkaid geat eai bálval dan
. Dat bágge buohkaid, smávváid ja stuorráid, riggáid ja gefiid,
isidiid ja šlávaid, bidjat mearkka sin olgeš gihtii dahje gállui,
amas oktage oažžut oastit dahje vuovdit, earet su geas lea dat
mearka, beađu namma dahje dan nama lohku. Dás dárbbašuvvo viisodat
! Rehkenastos son geas lea jierbmi, beađu logu, dasgo dat lea
muhtun olbmo lohku, ja dat lohku lea Ođđa lávlla Siona váris
Oainnáhusastan mun oidnen Lábbá čuožžumin Siona váris, ja oktan
suinna ledje čuođinjealljeloginjealljeduhát geain lei su namma ja su
Áhči namma čállojuvvon gállui. Almmis gullen jiena mii lei dego
máraideaddji čáhci ja bajána julla, ja jietna man mun gullen lei
dego hárpačuojaheddjiid čuojaheapmi. Truvnnu ovddas, ja dan
njealje sivdnádusa ja vuorrasiid ovddas sii lávloođđa lávlaga, man
eai geatge sáhttán oahppat earet dan čuođinjealljeloginjealljeduhát
, geat leat ostojuvvon friddjan eatnamis. Sii eai leat nuoskkidan
iežaset nissoniiguin, dasgo sii leat dego guoskkakeahtes nieiddat
. Sii čuvvot Lábbá vaikko gosa manaš. Sii leat ostojuvvon friddjan
olbmuid gaskkas Ipmila ja Lábbá vuosttaš šaddun. Sin njálmmis ii
gávdno behtolašvuohta, sii leat láitemeahttumat. Golbma eŋgela
gulahit duomu De mun oidnen fas eará eŋgela girdimin guhkkin badjin
almmi vuolde. Sus lei agálaš evangelium sárdnidit eatnama ássiide,
buot álbmogiidda ja čearddaide, gielaide ja sogaide. Son čuorvvui
alla jienain: " Ballet Ipmilis ja addet sutnje gudni! Dasgo dál lea
su duomu áigi boahtán. Rohkadallet su guhte lea sivdnidan almmi ja
eatnama, meara ja ádjagiid! "  Dasto bođii nubbi eŋgel guhte
čuorvvui: " Gahččan, gahččan lea stuora Babylon, duot fuorrá,
mii fastivuođainis lea jugahan moari viinni buot álbmogiidda. "
Sudno maŋŋil bođii goalmmát eŋgel gii celkkii alla jienain: " Jos
oktage gopmirda beađu ja dan gova ja bidjá dan mearkka gállui dahje
gihtii, de son ge juhká Ipmila moari viinnis, mii lea leikejuvvon
seagutkeahttá su vaši gerrii; ja son givssiduvvo dolain ja riššain
bassi eŋgeliid ja Lábbá muođuid ovddas. Suovva mii boahtá sin
givssis, badjána álo ja agálašvuhtii; ii ihkku ii ge beaivet leat
vuoiŋŋadus sis geat gopmirdit beađu ja dan gova dahje váldet dan
nama mearkan. "  Dás dárbbašuvvo bassi olbmuid gierdavašvuohta,
sin geat dollet gitta Ipmila báhkkomiin ja oskkus Jesusii. Mun gullen
dál almmis jiena mii celkkii: " Čále: Ávdugasat dat jábmit geat dás
duohko jápmet Hearrá oapmin. Vuoigŋa cealká: Sii leat ávdugasat
. Sii besset vuoiŋŋastit rahčamušaineaset, dasgo sin dagut
čuvvot sin. " Láju áigi eatnama alde Oainnáhusastan mun oidnen dán:
Lei vilges balva, ja balvva alde čohkkái muhtun olbmobártni
láhkásaš. Sus lei gollekruvdnu oaivvis ja bastilis sirpe gieđas
. Ja nubbi eŋgel bođii olggos tempelis ja čuorvvui alla jienain
sutnje gii lei čohkkámin balvva alde: " Bija sirppe čuohppat,
dasgo dál lea láju áigi; eatnama šattut leat láddan. "  Dat gii lei
čohkkámin balvva alde, bijai sirppe mannat eatnama mielde, ja
eatnama šattut čuhppojuvvojedje. Dál bođii nubbi eŋgel gis olggos
almmi tempelis. Sus lei maid bastilis sirpe. De bođii áltáris ge
eŋgel, ja sus lei fápmu ráđđet dola. Son čuorvvui alla jienain
eŋgelii geas lei bastilis sirpe: " Bija bastilis sirppet čuohppat
eatnama viidnegárddi šattuid, dasgo dan viidnemuorjjit leat láddan!
"  Eŋgel bijai sirppe mannat eatnama mielde, čuohpai eatnama
viidnegárddi šattuid ja bálkestii daid Ipmila moari stuora
viidneduolmmahahkii. Viidneduolmmahat dulbmojuvvui gávpoga
olggobealde, ja das golggai varra, nu ahte duhátguhttačuođi stadia
duohken dat olii heasttaid bákki rádjái. Čieža eŋgela ja čieža
givssi Dasto mun oidnen almmis eará stuora ja ovddolaš mearkka:
Čieža eŋgela čiežain maŋimuš givssiin, dasgo daiguin Ipmila
moarri lea ollašuvvan. Ja mun oidnen juoidá mii lei lásemeara láhkái
, mas šealggáhalai dolla, ja lásemeara gáttis oidnen čuožžumin
sin geat ledje vuoitán beađu eai ge gopmirdan dan gova ja dan nama
logu. Sis leat Ipmila hárppat, ja sii lávlot Movssesa, Ipmila
bálvaleddji lávlaga, ja Lábbá lávlaga: Stuorrát ja ovddolaččat
leat du dagut, Hearrá Ipmil, Buotveagalaš! Vanhurskásat ja
vuoigatlaččat leat du geainnut, don álbmogiid gonagas. Gii ii
galggaše ballat dus, Hearrá, ja gudnejahttit du nama ? Dasgo
aivvefal don leat bassi. Buot álbmogat bohtet rohkadallat du muođuid
ovddas, dasgo du vanhurskkis duomut leat almmustuvvan. Dás maŋŋil
mun oidnen dán: Almmi tempel, duođaštusa goahti, rahppojuvvui
. Olggos bohte dat čieža eŋgela dainna čiežain givssiin, buhtes
, vilges biktasat badjelis ja golleboagán ratti birra. Okta dan
njealji sivdnádusas attii dan čieža eŋgelii čieža gollelihti main
lei dievva Ipmila moarri, su guhte eallá álo ja agálašvuhtii. Ja
Ipmila hearvásvuođa ja fámu suovva devddii tempela, nu ahte ii
oktage sáhttán mannat tempela sisa ovdal go čieža eŋgela čieža
givssi ledje ollašuvvan. Dat čieža lihti guorranit Mun gullen
tempelis alla jiena mii celkkii dan čieža eŋgelii: " Vulget ja
gurrejehket Ipmila moari čieža lihti eatnama ala! "  Vuosttaš
eŋgel manai ja gurrii lihtis eatnama ala. De ihte bávččas, várki
, siedja buhkkot daidda olbmuide geain lei beađu mearka ja geat
gopmirdedje dan gova. Nubbi eŋgel gurrii lihtis merrii. De mearra
šattai dego jábmi varran, ja buot meara heakkalaččat jápme
. Goalmmát eŋgel gurrii lihtis jogaide ja ádjagiidda. De čáhci
šattai varran, ja mun gullen čáziid eŋgela cealkimin: "
Vanhurskkis leat don guhte leat ja ledjet, don bassi, guhte leat
cealkán dan duomu. Sii leat golggahan bassi olbmáid ja profehtaid
vara, ja danne don leat addán sidjiide vara juhkat. Dan sii leat
ánssášan. "  Ja mun gullen áltára cealkimin: " Duođaid, Hearrá
Ipmil, Buotveagalaš, vuoigatlaččat ja vanhurskásat leat du duomut
! "  Njealját eŋgel gurrii lihtis beaivváža ala. De beaivváš
oaččui fámu boaldit olbmuid dolainis, ja olbmot bulle garra báhkas
. Dattege sii bilkidedje Ipmila nama, su geas lea fápmu dáid givssiid
badjel. Sii eai jorgalan nu ahte livčče addán Ipmilii gudni
. Viđat eŋgel gurrii lihtis beađu truvnnu ala. De beađu riika
šattai seavdnjadassii, ja olbmot gáske njuokčamiiddiset bákčasa
dihtii ja bilkidedje almmi Ipmila bákčasiiddiset ja buhkkuideaset
dihtii, muhto eai jorgalan daguineaset. Guđat eŋgel gurrii lihtis
stuora Eufratetnui. Dan čázit goike, ja nu válmmaštuvai geaidnu
Nuortagonagasaide. Ja mun oidnen boahtimin guovddi njálmmis, beađu
njálmmis ja vearri profehta njálmmis golbma buhtismeahttun vuoiŋŋa,
mat ledje cubbuid láhkái. Dát leat beargalagaid vuoiŋŋat mat dahket
oavdumearkkaid. Dat vulget buot máilmmi gonagasaid lusa čohkket sin
soahtái Ipmila, Buotveagalačča, stuora beaivvi.  " Geahča, mun
boađán dego suola. Ávdugas son guhte gohcá ja várjala biktasiiddis,
amas johtit álásin ja čájehit heahpadis. "  Vuoiŋŋat čohkkejedje
gonagasaid dan báikái mii hebreagillii gohčoduvvo Harmageddonin
. Čihččet eŋgel gurrii lihtis áibmui. Ja tempela truvnnus gullui
alla jietna mii celkkii: " Dat lea dáhpáhuvvan! "  De gaske
álddagasat ja julle dierpmat ja baján, ja šattai nu garra
eanandoarggástus ahte dakkár ii leat leamaš nu guhká go olbmot leat
eallán eatnama alde. Stuora gávpot luoddanii golmma oassái, ja
álbmogiid gávpogat bieđganedje. Ipmil ii lean vajáldahttán stuora
Babylona, muhto attii dasa lihti mas lei su moari ja vaši viidni
. Juohke suolu báhtarii, ja várit jávke. Ja almmis gahčče olbmuid
ala stuora čuohtebuddásaš čuorbmasat. Muhto sii bilkidedje Ipmila
dan givssi dihtii mii čuorpmas lei, dasgo giksi lei issoras. Stuora
fuorrá ja beahtu Okta dan čieža eŋgelis geain ledje čieža lihti,
bođii mu lusa ja celkkii: " Boađe, mun čájehan dutnje makkár
duomu oažžu stuora fuorrá, gii čohkká stuora čáziid lahka
. Eatnama gonagasat leat furrošan suinna, ja eatnama ássit leat
oaivvahuvvan su fuorrávuođa viinnis. "  Vuoigŋa rohttii mu, ja
eŋgel doalvvui mu meahccái. Doppe mun oidnen nissona čohkkámin
skárllatrukses beađu alde. Bilkideaddji namat ledje čállon miehtá
beađu, ja das ledje čieža oaivvi ja logi čoarvvi. Nissonis ledje
badjelis purpur- ja skárllatrukses biktasat, ja son lei čiŋahuvvon
golliin ja divrras geđggiiguin ja bearraliiguin. Gieđastis son
doalai gollelihti man dievva lei su furrodaga fastivuohta ja
buhtismeahttunvuohta. Su gállui lei čállojuvvon namma mas lei
čiegus oaivil: " Stuora Babylon, buot fuoráid ja eatnama
fastivuođaid eadni. "  Ja mun oidnen ahte nisu lei gárihuvvan bassi
olbmuid ja Jesusa duođašteddjiid varas. Mun imaštallen go oidnen
su. Muhto eŋgel celkkii munnje: Manne don imaštalat ? Mun muitalan
dutnje nissona ja beađu čiegusvuođa, dan mii lea guoddimin su, ja
mas leat čieža oaivvi ja logi čoarvvi. Beahtu man oidnet, lea
leamaš, muhto dál ii leat šat. Dat badjána čiekŋalasas, ja
manná hevvui. Ja sii geat orrot eatnama alde, ja geaid namat eai
leat čállojuvvon eallima girjái máilmmi vuođđudeami rájes, sii
hirpmástuvvet go oidnet beađu mii lea leamaš ii ge leat šat,
vaikko dat boahtá fas. Dás dárbbašuvvo jierbmi ja viisodat. Čieža
oaivvi mearkkašit čieža vári maid alde nisu lea čohkkámin. Dat
mearkkašit maiddái čieža gonagasa: Viđas sis leat juo gahččan,
okta lea ain dál ja okta ii leat velá boahtán, ja go son boahtá, de
son bissu dušše oanehis áiggi. Beahtu, mii lea leamaš ii ge leat
šat, lea ieš gávccát, muhto dan seammás dat lea okta dan
čiehčasis ja manná hevvui. Logi čoarvvi maid don oidnet, leat
logi gonagasa geat eai leat velá beassan ráđđet, muhto oktan
beađuin sii ožžot gonagasválddi ovtta diibmui. Sii leat seammá
mielas ja addet fámuset ja válddiset behtui. Sii sohtet Lábbá vuostái
, muhto Láppis vuoitá sin, dasgo dat lea hearráid hearrá ja
gonagasaid gonagas, ja suinna leat sii geat leat rávkojuvvon,
válljejuvvon ja oskkáldasat. "  Eŋgel sártnui fas munnje: Čázit
maid don oidnet, gos fuorrá čohkká, leat álbmogat ja
olmmošjoavkkut ja sogat ja gielat. Ja logi čoarvvi maid don oidnet
, ja beahtu, vašuhišgohtet fuorá, dahket su ávdimin ja álásin,
borret su oačči ja boldet su gutnan dolas. Dasgo Ipmil bidjá sin
váibmui ollašuhttit áigumušas, nu ahte sii leat seammá mielas ja
addet válddiset behtui, dassážii go Ipmila sátni lea ollašuvvan
. Ja nisu gean don oidnet, lea dat stuora gávpot mii ráđđe eatnama
gonagasaid. Babylon gahččá Dasto mun oidnen vuot ovtta eŋgela
njiedjamin almmis stuora fámuin, ja su hearvásvuohta čuvgii oppa
eatnama. Son čuorvvui alla jienain: " Gahččan, gahččan lea
stuora Babylon! Dat lea šaddan buot bahá vuoiŋŋaid orrunsadjin,
buhtismeahttun vuoiŋŋaid suodjin, buot buhtismeahttun ja fasttes
lottiid suodjin. Dán fuorá viinni, moari viinni, leat buot sogat
juhkan, máilmmi gonagasat leat furrošan suinna, ja máilmmi
gávpeolbmát leat riggon su badjelmearálaš eallimis. "  De mun gullen
almmis eará jiena: Vulget eret, guđđet su, álbmogan, amadet
šaddat oasálažžan su suttuide ja amadet deaivvahallat su givssiide
. Dasgo su suttut ollet gitta albmái, ja Ipmil muitá buot su
vearrivuođaid. Mákset sutnje nugo son lea máksán earáide,
mávssahehket sutnje guovttegeardásaččat su daguid mielde, ja
njorrejehket sutnje guovttegeardásaččat dan lihttái masa son ieš
lea njorren. Addet sutnje seammá ollu givssi ja morraša go son ieš
lea návddašan hearvásvuođa ja badjelmearálašvuođa. Son cealká
váimmustis: " Dás čohkkán dego dronnet, leaska in leat, morraša
in goassege dovdda. "  Danne bohtet seammá beaivvi buot su givssit,
jápmin, moraš ja nealgi, ja son boldojuvvo dolas. Dasgo fámolaš
lea Hearrá Ipmil guhte dubme su. Eatnama gonagasat geat leat suinna
furrošan ja leaicidan, čirrot ja luibmet su dihtii, go oidnet
suova badjáneamen go son buollá. Sii čužžot guhkkin eret su givssi
balus, ja sii čurvot: " Vuoi, vuoi du, stuora gávpoga, Babylona
fámolaš gávpoga! Ovtta diimmus lea boahtán du duopmu. "  Maiddái
máilmmi gávpeolbmát čirrot ja moraštit su, danne go ii oktage šat
oastte sin gálvvuid: eai golliid, silbbaid, divrras geđggiid,
bearraliid, fiinna liinniid, purpuriid, silkkiid, skárllagiid,
eai ge mange lágán njálggahájat muoraid, eai mange lágán
elefántabátnedujiid eai ge divrras muorradujiid, eai veaike-,
ruovde- eai ge marmordujiid, eai kanelaid eai ge máistagiid,
suovvasiid, vuoidasiid eai ge suovastanbihkaid, eai viinni eai ge
oljju, eai fiinna jáffuid eai ge nisuid, eai šibihiid, sávzzaid,
heasttaid, vovnnaid eai ge šlávaid, rupmašiinniset ja sieluineaset
. Šattut maidda don oppa sielustat anistuvvet, leat dál jávkan,
buot du fávruvuohta ja goargatvuohta leat vássán eai ge dat šat
goassege máhca. Sii geat gávppašit daiguin gálvvuiguin, gávpeolbmát
geat leat riggon fuorá eallimis, čužžot guhkkin eret su givssi
balus. Sii čirrot ja luibmet ja celket: " Vuoi, vuoi du, stuora
gávpoga! Don ledjet gárvodan fiinna liinni ja purpura ja skárllaga ja
čiŋahuvvon golliiguin ja divrras geđggiiguin ja bearraliiguin!
Ovtta diimmus lei dát stuora riggodat duššan. " Buot
skiippahoavddat ja buohkat geat johtet meara, mearraolbmát ja sii
geat barget meara alde, čužžo guhkkin eret ja čurvo go oidne
suova badjáneamen go son bulii: " Gos lea dán stuora gávpoga
láhkásaš ? "  Ja sii bálko muolddaid oaivviset ala ja čurvo
čierrumiin ja morrašis: " Vuoi, vuoi stuora gávpoga, gos buohkat
geain lea skiipa meara alde, leat riggon su divrras dávviriid dihtii
! Ovtta diimmus lea dát duššan. "  Illut su gahččamis, albmi,
ja illudehket bassi olbmot, profehtat ja apoastalat! Dasgo Ipmil lea
dubmen su gii dubmii din. De fámolaš eŋgel loktii geađggi mii lei
dego stuora millogeađgi, bálkestii dan merrii ja celkkii: " Nu
bálkestuvvo fáhkkestaga stuora gávpot Babylon ii ge goassege šat
gávdno. Hárpačuojaheddjiid ja lávluid lávlagat,
njurggonasčuojaheddjiid ja básončuojaheddjiid musihkka eai goassege
šat gullo du siste. Ii gávdno goassege šat oktage giehtaduojár du
siste. Ii goassege šat gullo jurri millu jietna du siste. Ii
goassege šat báitte lámppá čuovga du siste. Eai goassege šat gullo
irggi ja moarsi jienat du siste. Dasgo du gávpeolbmát ledje máilmmi
válddálaččat, ja álbmogat geidojuvvojedje du bahá noaidevuođain
. Gávpogis lei profehtaid ja bassi olbmuid varra, buohkaid varra geat
leat sorbmejuvvon eatnama alde. " Ávvulávlla almmis Dasto mun gullen
dego stuora joavkku almmis čuorvumin alla jienain: Halleluja!
Bestojupmi, gudni ja fápmu gullá Ipmilasamet, dasgo duođalaččat
ja vanhurskásat leat su duomut. Son lea dubmen stuora fuorá, guhte
bilidii eatnama fuorrávuođainis, ja su gieđas son lea gáibidan
bálvaleddjiidis vara. Sii čurvo fasttain: Halleluja! Gávpoga
suovva badjána álo ja agálašvuhtii. Njealljegoalmmátlohkái vuorrasa
ja njeallje sivdnádusa luoitádedje eatnamii ja rohkadalle Ipmilii gii
čohkkái truvnnu alde, ja sii celke: " Amen. Halleluja! "  Ja
truvnnus gullui jietna: " Máidnot Ipmileamet, buot su bálvaleaddjit
, dii geat ballabehtet sus, sihke smávvát ja stuorrát! "  De mun
gullen dego stuora joavkku ja dego máraideaddji čáziid boršuma ja
garra bajána jula. Dat čurvo: Halleluja! Dasgo Hearrá Ipmileamet,
Buotveagalaš, lea šaddan gonagassan. Illudehkot ja ávvudehkot ja
addot sutnje gudni! Dasgo lábbá heajaid áigi lea boahtán! Su moarsi
lea ráhkkanan, sutnje addojuvvojedje vilges, buhtes liidnebiktasat
gárvun. Liidni lea bassi olbmuid vanhurskkis dagut. Ja eŋgel
celkkii munnje: " Čále: Ávdugasat sii geat leat bovdejuvvon Lábbá
headjamállásiidda. " De son lasihii: " Dát leat Ipmila duohta sánit
. "  Mun luoitádin su julggiid ovdii rohkadallat su, muhto son
celkkii munnje: " Ale daga nu! Mun lean bálvaleaddji nugo don ja du
oskkuguoimmit ge, sii geat dollet gitta Jesusa duođaštusas
. Rohkadala Ipmila! " - Jesusa duođaštus lea profetija vuoigŋa
. Riidejeaddji vilges heasttain De mun oidnen almmi rabasin, ja doppe
mu ovddas lei vilges heasta. Riidejeaddji namma lea " Oskkáldas ja
Duođalaš ", dasgo son dubme ja soahtá vanhurskkisvuođain. Su
čalmmit leat dego buolli dolla, ja oaivvis sus leat máŋga kruvnnu,
ja sutnje lea čállojuvvon namma man dušše son ieš dovdá. Son lea
gárvodan biktasiid mat leat buonjostuvvon varas, ja su namma lea
Ipmila Sátni. Almmi veagat čuvvot su vilges heasttaiguin, gárvodan
fiinna, vilges ja buhtes liidnebiktasiid. Ja su njálmmis boahtá
bastilis miehkki mainna son sáhttá časkit álbmogiid. Son stivre sin
ruovdesoppiin jaduolbmá viidneduolmmahaga mii lea dievva moari viinnis
, Ipmila, buotveagalačča, vašis. Su biktasii ja álimiidda lea
čállojuvvon namma: Gonagasaid Gonagas ja Hearráid Hearrá. De mun
oidnen eŋgela čuožžumin beaivvážis. Son čuorvvui alla jienain
buot lottiide mat girdet guhkkin badjin almmi vuolde: " Bohtet deike
, čoahkkanehket Ipmila stuora guossemállásiidda! Dii beassabehtet
borrat gonagasaid, soahteoaivámuččaid ja fámolaččaid oačči,
heasttaid ja daid riidejeddjiid oačči, buot olbmuid oačči,
isidiid ja šlávaid, mánáid ja rávis olbmuid. "  De oidnen beađu ja
eatnama gonagasaid oktan soahteveagaideasetguin čoagganan soahtat
riidejeaddji ja su veagaid vuostái. Muhto beahtu dohppejuvvui gitta
oktan dainna vearri profehtain guhte dagai oavdumearkkaid beađu
ovddas ja daiguin fillii buohkaid geat válde beađu mearkka ja
gopmirdedje dan gova. Goappašagat bálkestuvvuiga eallinaga
dollajávrái mii buollá riššain. Earát goddojuvvojedje dainna
mihkiin mii boahtá riidejeaddji njálmmis, ja buot lottit borre gallás
sin oččiin. Duhátjagi riika De mun oidnen eŋgela njiedjamin almmis
čiekŋalasa čoavdda ja stuora láhkkit gieđas. Son dohppii guovddi
, boares gearbmaša, mii lea beargalat ja Sáhtán, ja čanai su duhát
jahkái. Eŋgel bálkestii su čiekŋalassii, lohkkadii uvssa ja bijai
seailla, amas son šat fillet álbmogiid, ovdal go dat duhát jagi
leat vássán. Das maŋŋil son luitojuvvo luovus oanehis áigái. De
mun oidnen truvnnuid, ja sidjiide geat čohkkededje daidda,
addojuvvui fápmu dubmet. Mun oidnen maiddái sin sieluid geat ledje
steavliduvvon Jesusa duođaštusa ja Ipmila sáni dihtii, ja oidnen
buohkaid geat eai lean gopmirdan beađu dahje dan gova eai ge bidjan
dan mearkka gálloseaset dahje giehtaseaset. Sii eallájedje ja
ráđđejedje Kristusiin dan duhát jagi. Muhto eará jábmit eai eallán
ovdal go dat duhát jagi ledje vássán. Dát lea vuosttaš
bajásčuožžileapmi. Ávdugas ja bassi son geas lea oassi vuosttaš
bajásčuožžileamis. Nuppi jápmimis ii leat fápmu sin badjel, muhto
sii šaddet Ipmila ja Kristusa báhppan ja ráđđejit suinna duhát jagi
. Sáhtána loahppa Go dat duhát jagi leat vássán, de Sáhtán beassá
giddagasastis. Son vuolgá fillet njealji máilmmečiega álbmogiid,
Goga ja Magoga, ja čohkket sin soahtái, ja sin lohku lea dego meara
sáddot. Sii gorgŋot eatnama alla duolbadassii ja birastahttet bassi
olbmuid siidda ja ráhkistuvvon gávpoga. Muhto almmis gahččá dolla
mii duššada sin. Beargalat gii fillii sin, bálkestuvvo dolla- ja
riššajávrái, gos maiddái beahtu ja vearri profehta leaba. Doppe
sii givssiduvvojit ijatbeaivái álo ja agálašvuhtii. Duopmu De mun
oidnen stuora, vilges truvnnu ja su gii lei čohkkámin das. Eanan ja
albmi báhtaredje su muođuid ovddas ii ge šat gávdnon sadji daidda
. Ja mun oidnen jábmiid, sihke stuorráid ja smávváid čuožžumin
truvnnu ovddas. Girjjit rahppojuvvojedje, maiddái nubbi girji ge,
eallima girji. Ja jábmit dubmejuvvojedje dan mielde mii lei
čállojuvvon girjjiide, daguideaset mielde. Mearra attii dál
jábmiidis ruoktot, ja jápmin ja jábmiid riika attii ruoktot daid
jábmiid geat ledje doppe, ja juohkehaš dubmejuvvui daguidis mielde
. De jápmin ja jábmiid riika bálkestuvvui dollajávrái - ja dollajávri
; dat lea nubbi jápmin. Ja jos muhtun ii lean čállojuvvon eallima
girjái, de son bálkestuvvui dollajávrái. Ođđa albmi ja ođđa
eanan De mun oidnen ođđa almmi ja ođđa eatnama, dasgo ovddit
albmi ja ovddit eanan lei nohkan, ii ge mearra ge lean šat. Ja mun
oidnen bassi gávpoga, ođđa Jerusalema, njiedjamin almmis, Ipmila
luhtte, ráhkkanahttojuvvon ja čiŋahuvvon dego moarsi irggis ovdii
. Ja mun gullen truvnnus alla jiena cealkimin: " Geahča, Ipmila
orrunsadji lea olbmuid luhtte. Son orru sin searvvis, ja sii leat su
álbmot, ja Ipmil ieš lea sin luhtte. Son sihkku eret juohke
gatnjala sin čalmmiiin, ii ge jápmin leat šat, ii ge moraš ii ge
bárgun ii ge giksi. Dasgo dat mii lei ovdal, ii leat šat. "  Son
guhte čohkká truvnnus, celkkii munnje: " Geahča, mun dagan buot
ođasin. " Ja son jotkkii: " Čále! Dasgo dát leat luohtehahtti ja
duohta sánit. "  Son celkkii vel munnje: " Dat lea ollašuvvan! Mun
lean Alfa ja Omega, álgu ja loahppa. Sutnje geas lea goiku, mun
attán juhkat eallima čázi ádjagis ánssáškeahttá. Son guhte vuoitá,
árbe buot, ja mun lean su Ipmil ja son lea mu bárdni. Muhto árggit,
oskkáldasmeahttumat, fasttit, sorbmejeaddjit, furrošeaddjit, bahá
noaiddit, eahpeipmilbálvaleaddjit ja buot gielisteaddjit ožžot saji
dan jávrris mii buollá dolain ja riššain; dat lea nubbi jápmin. "
Ođđa Jerusalem Okta dan čieža eŋgelis geain ledje čieža lihti
maid dievva ledje čieža maŋimuš givssi, bođii mu lusa ja celkkii
: " Boađe, mun čájehan dutnje moarsi, Lábbá áhká. "  Vuoiŋŋas
son doalvvui mu stuora, alla vári ala ja čájehii munnje bassi
gávpoga, Jerusalema, mii njiejai almmis, Ipmila luhtte. Das lei
Ipmila hearvásvuohta ja dat šearrái dego divraseamos geađgi, dego
kristállačuvges jaspis. Dan birra lei stuora, alla muvra mas ledje
guoktenuppelohkái poartta ja guoktenuppelohkái eŋgela čuožžumin
poarttaid guoras, ja Israela čearddaid namat ledje čállojuvvon
poarttaide. Golbma poartta ledje nuorttas guvlui, golbma davás
guvlui, golbma lulás guvlui ja golbma oarjjás guvlui. Ja
gávpotmuvrras ledje guoktenuppelohkái vuođđogeađggi, ja daidda
ledje Lábbá guoktenuppelohkái apoastala namat čállojuvvon. Eŋgelis
gii sártnui muinna, lei gollemihttosoabbi gávpoga ja dan poarttaid ja
muvrraid mihtideami várás. Gávpot lei njealječiegat ja dan guhkkodat
lei seammá go govdodat. Son mihtidii gávpoga soppiin; dan guhkkodat
, govdodat ja allodat lei seammá stuoris: guoktenuppelohkáiduhát
stadia. Son mihtidii maiddái gávpotmuvrra; dat lei
čuođinjealljeloginjeallje állana allat olbmuid mihtu mielde, mii
maiddái lea eŋgeliid mihttu. Muvra lei ráhkaduvvon jaspisis, ja
gávpot buhtes gollis, mii lei dego čielga láse. Gávpotmuvrra
vuođđogeađggit ledje čiŋahuvvon juohke lágán divrras geđggiiguin
. Vuosttaš vuođđogeađgi lei jaspis, nubbi safira, goalmmát
kalsedona, njealját smaragda, viđat sardonyksa, guđat karneola,
čihččet krysolihtta, gávccát berylla, ovccát topasa, logát
krysoprasa, oktanuppelogát hyasinta, guoktenuppelogát ametysta. Dat
guoktenuppelohkái poartta ledje guoktenuppelohkái bearrala, juohke
poarta ráhkaduvvon ovtta bearralis. Gávpoga geaidnu lei ráhkaduvvon
gollis, buhtis dego čađačuovgi láse. Mun in oaidnán ovttage
tempela gávpogis, dasgo Hearrá Ipmil, Buotveagalaš, oktan Lábbáin
lea gávpoga tempel. Gávpot ii dárbbaš čuovgga beaivvážis dahje
mánus, dasgo Ipmila hearvásvuohta čuvge dan, ja Láppis lea dan
čuovga. Álbmogat vádjolit gávpoga čuovggas, ja eatnama gonagasat
buktet dohko hearvásvuođaideaset. Gávpoga poarttat eai goassege
dahppojuvvo beaivet, ii ge idja šat gávdno. Buot álbmogiid
hearvásvuođat ja riggodagat buktojuvvojit gávpogii, muhto ii
mihkkege buhtismeahttumiid beasa sisa, ii ge oktage fastivuođa ja
giellása bálvaleaddji, muhto dušše sii geaid namma lea čállojuvvon
Lábbá eallima girjái. Eallima čáhci ja eallima muorra De eŋgel
čájehii munnje eallima čázi eanu mii šealgá dego kristálla, ja
golgá Ipmila ja Lábbá truvnnus. Gávpoga váldogeainnu ja eanu gaskkas
lea eallima muorra mii šaddada šattuid guoktenuppelohkái geardde ja
addá šattuidis juohke mánus. Ja muora lasttain ožžot álbmogat
dearvvašvuođa. Ii mihkkege garrudusaid gávdno šat. Ipmila ja
Lábbá truvdnu lea gávpogis, ja su bálvaleaddjit bálvalit su. Sii
ožžot oaidnit Ipmila muođuid, ja su namma lea sin gálluin. Idja
ii leat šat, eai ge sii dárbbaš lámppá dahje beaivváža čuovgga,
dasgo Hearrá Ipmil lea sin čuovga. Ja sii ráđđejit álo ja
agálašvuhtii. Hearrá Jesus boahtá fargga Eŋgel celkkii munnje: "
Dát leat luohtehahtti ja duohta sánit. Hearrá guhte lea profehtaid
vuoiŋŋa Ipmil, lea vuolggahan eŋgelis čájehit bálvaleddjiidasas
dan mii fargga dáhpáhuvvá. Geahča, mun boađán fargga. Ávdugas dat
guhte vurke dán girjji profehtalaš sániid. "  Mun, Johanas, lean
dat guhte lean gullan ja oaidnán buot dán. Go mun ledjen gullan ja
oaidnán dan, de luoitádin rohkadallat dan eŋgela guhte lei čájehan
munnje dan. Muhto son celkkii munnje: " Ale daga nu! Mun lean
bálváleaddji nugo don ja du vieljat, profehtat, ja sii geat vurkejit
dán girjji sániid. Rohkadala Ipmila! "  Ja son celkkii munnje: "
Ale bija seailla dán girjji profehtalaš sániide, dasgo áigi lea
lahka. Ellos vearredahkki ain vearrivuođas, šaddos buhtismeahttun
ain buhtismeahttumin. Doahttalehkos vanhurskkis ain vanhurskkisvuođa
, ja ovdánehkos bassi olmmoš ain bassivuođas. "  " Geahča, mun
boađán fargga ja buvttán bálkán ja mávssahan juohkehažžii su daguid
mielde. Mun lean Alfa ja Omega, vuosttaš ja maŋimuš, álgu ja
loahppa. Ávdugasat sii geat leat bassan biktasiiddiset vai sii
ožžot vuoigatvuođa borrat eallima muoras ja mannat poarttaid čađa
gávpogii. Muhto olggobealde leat beatnagat, bahá noaiddit,
furrošeaddjit, olmmošgoddit, eahpeipmilbálvaleaddjit ja buohkat
geat ráhkistit ja sárdnot giellásiid. Mun, Jesus, lean vuolggahan
eŋgelan din lusa duođaštit dán birra searvegottiin. Mun lean
Dávveda ruohtasihtu ja sohka, šerres guovssonásti. "  Vuoigŋa ja
moarsi cealkiba: " Boađe! " Ja dat guhte gullá dán, celkos: "
Boađe! " Dat guhte goiká, bohtos, ja dat guhte dáhttu, ožžos
eallima čázi nuvttá. Mun duođaštan juohkehažžii guhte gullá dán
girjji profehtalaš sániid: Jos oktage lasiha maidege, de Ipmil
bidjá su ala daid givssiid maid birra dán girjjis lea čállojuvvon
. Jos oktage váldá eret ovttage dán girjji profehtalaš sániin, de
Ipmil váldá sus eret su oasi eallima muoras ja bassi gávpogis, man
birra dán girjjis lea čállojuvvon. Son guhte duođašta dán, cealká
: " Duođaid, mun boađán fargga. "  Amen. Boađe, Hearrá Jesus!
Hearrámet Jesus Kristusa árbmu lehkos buohkaiguin!
