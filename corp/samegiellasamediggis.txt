Sámegiella Sámedikkis 2002 .

Sámegiella Sámedikkis.

Sámedikki bargojoavkku raporta.
Njukčamánnu 21.beaivi 2002.
Álggahus.
Riikkalaš ja riikkaidgaskasaš lágat ja njuolggadusat giela hárrái.
Giellabarggu organiseren.
Sámediggeplánat.
Sámedikki doaibmaplánat.
Sámedikki 1992  giellanjuolggadusmearrádus.
Bargiid sámegielgelbbolašvuohta.
Sámegiela geavatlaš atnu ossodagain.
Bargipolitihka giellapolitihkka.
Virgáibidjanproseassa giellagáibádusat.
Sámedikki bargosoahpamušat.
Loahppasánit.
Doaibmabidju árvalusat.
Mielddus.

Álggahus.

Sámedikki bargiidčoahkkimis Guovdageainnus juovlamánu 7. beaivvi 2001
mearridii direktevra Per Edvard Klemetsen ásahit bargojoavkku
sámegiela geavaheami ovddideami várás Sámedikkis. Bargojoavkku
gohčodii sámegiela bargojoavkun. Čoahkkimis mearridii iežas
jođiheaddjin ja ávžžuhii bargiid fágaservviid nammadit iešguđet
áirasa. Fágasearvvit NTL ja Akademikerne nammadedje de seammá beaivvi
áirasiidiset. Lassin nammadii direktevra guokte bargi ja ozai čálli
lávdegoddái. Čuovvovaš áirasat gárte bargolávdegoddái:

Direktevra Per Edvard Klemetsen, jođiheaddji.

Ossodatdirektevra Anne Britt Hætta.

Ossodatdirektevra Randi Romsdal Balto.

Ráđđeaddi Jon Osvald Grønmo, Akademikerne.

Vuosttaskonsuleanta Synnøve Solbakk, NTL.

Svein Ottar Helander leamaš bargolávdegotti čállin ođđajagimánu
1. beaivvi rájes guovvamánu 28. beaivvi rádjái 2002.

Áigumuš.

Bargojoavkku áigumuš lea árvvoštallat sámegiela geavaheami
Sámedikkis ja vuolggahahttit doaibmabijuid ollašuhttit Sámedikki
mearrádusaid ja njuolggadusaid giellageavaheami hárrái.

Bargojoavkku áigumuš lea vuođustuvvon bajábealde namahuvvon
bargiidseminára áigumušain ja bohtosiin. Čuovvovaš seminára
cealkagat govahallet seminára loahppabohtosa:

-- Galgá heaittihit giellasnillismma.

-- Galgá geavahit ja ovddidit bargiid sámegiela gelbbolašvuođa. 

-- Áššiid galgá meannudit sámegillii.

-- Jođiheaddjit galget čuovvolit mearrádusaid ja njuolggadusaid
  giellageavaheame hárrái.

Bargojoavkku áigumuš lea maid vuođustuvvon direktevrra ovdalis
áigumušaiin guorahallat sámegiela geavatlaš dili Sámedikkis.

Váldi.

Bargojoavkku válddi vuođustus lea direktevrra váldi. Nu lea
bargojoavku direktevrra gaskaoapmi doaibmat sámegiela ovddideami várás
Sámedikki organisašuvnnas. Vuolggasadji lea direktevrra mearrádus
bajábealde namahuvvon semináras. Váldi lea árvoštallat ja
vuolggahahttit doaibmabijuid ollašuhttit Sámedikki giellageavaheami
višuvnnaid, áigumušaid, mearrádusaid ja njuolggadusaid. Direktevrras
lea alcces váldi doaibmabijuid álggahit ja čađahit.

Vuohki.

Bargojoavkku bargovuohki lea proseassavuohki. Bargojoavku hástala
buohkaid organisašuvnnas searvat guorahallat organisašuvnna
sámegiela dili ja árvaladdat mo dan galggašii buoridit. Bargojoavku
lea fitnan eanaš ossodagain ja kanturbáikkiin gullamin mo gielladilli
lea ja mo galggašii. Proseassavuogi joatkka eaktuda ahte buohkat
Sámedikkis áŋgiruššet sámegiela oahppat ja geavahit ja nu ovddidit
giela bargodiliineaset.

Raporttas bokte dáhttu bargojoavku čalmmustahttit Sámedikki sámegiela
geavahan ja ovddidan višuvnnaid ja áigumušaid ja movttidahttit
jođiheaddjiid ja bargiid vel eanet rahčat daid duohtandahkat
organisašuvnnasteamet ja evttohit vuogi Sámedikki jođiheaddjiin lea
erenoamáš ovddasvástádus joatkit proseassa vel maŋŋáge go
bargojoavku lea barggus loahpahan.

Ekonomiija eavttut.

Bargojoavku lea dihtomielas ahte iešguđet jagi ruhtajuolludeamit
ráddjejit dáid doaibmabijuid duohttandahkama masa adnojit
ruđat. Bargojoavkku doaibmabidju árvalus mielddisbuktá vuosttašetiin
oahpahusgoluid. Dát čilgejuvvojit doaibmabiju máinnašettiin.

Riikkalaš ja riikkaidgaskasaš lágat ja njuolggadusat giela hárrái .

Dán oasis máinnašuvvojit riikkalaš ja riikkaidgaskasaš lágat ja
njuolggadusat giela hárrái maiguin Sámediggi ieš ákkastallá
barggustis hábmet politihkas ja hálddašeamis.

Vuođđoláhka.

Vuođđolága 110a paragráfas lea mearriduvvon ahte eiseválddit galget
láhčit dilálašvuođaid nu ahte sámi álbmotjoavku sáhttá sihkkarastit
ja ovddidit gielas, kultuvrras ja servodateallimis.

Láhka Sámedikki ja eará sámi riektediliid birra (sámeláhka).

Láhka Sámedikki ja eará sámi riektediliid birra (sámeláhka)
mearriduvvui geassemánu 12. b. 1987 ja sisttisdoallá mearrádusčoahki,
mii galgá nannet sámegielgeavaheami iešguđetlágan
oktavuođain. Láhka mearrida ahte dárogiella ja sámegiella leat
formálalaččat ovttaárvosaš gielat ja sihkkarastá sámegiela vuođu,
ja láhčá vel dili sámegiela ovdáneapmái ja eanet
geavaheapmái. Sámelága bokte leat nappo sápmelaččat Norggas
sihkkarastojuvvon vuođđovuoigatvuođaid geavahit sámegiela.

Sámelága giellanjuolggadusat galget leat guovddážis Sámedikki
giellabarggus. Sámelága giellanjuolggadusbargu lea oktilis bargu ja
lága ođasmahttin ovdáneami mielde lea deaŧalaš, vai sáhttá dustet
hástalusaid dađistaga go dat bohtet.

Sámelága giellanjuolggadusaid ferte atnit unnimusgáibádussan, ja
dulkot viiddideaddjin eará sisriikkalaš ja riikkaidgaskasaš lágaid
ektui. Sámelága giellanjuolggadusat leat lága 3. kápihttalis.

ON 1966 konvenšuvnna 27. artihkkal siviila ja politihkalaš
vuoigatvuođaid birra.

Artihkkal lea šaddan fas áigeguovdilin maŋŋá go heivehuvvui
norgalaš riektái miessemánu 21. b. 1999 nr 30 lága bokte. Heiveheapmi
mearkkaša ahte norgalaš duopmostuolut dál leat geatnegahtton
geavahit 27. artihkkala siskkáldas rievtti oassin boahtteáiggi
riektenákkuid oktavuođas dalle go mearrádusa lea relevánta geavahit.

27. artihkkal lea sámegillii jorgaluvvon ná:

"Stáhtain gos gávdnojit čearddalaš, relegiuvnnalaš dahje gielalaš
unnitálbmogat, ii galgga sis guđet gullet dakkár unnitálbmogiidda,
biehttaluvvot riekti searválagaid joavkkuideaset eará miellahtuiguin
ovddidit kultuvrraset, dovddastit oskkuset dahje geavahit gielaset."

ILO-konvenšuvdna nr. 169.

ILO-konvenšuvnnas nr. 169 "Eamiálbmogiid ja čearddalaš álbmogiid
hárrái iešmearrideaddji riikkain" daddjo ahte "galgá bidjat johtui
doaimmaid, mat seailluhit ja ovddidit dáid álbmogiid iežaset gielaid
ahtanuššama ja geavaheami".

Minoritehtagielaid Eurohpalihttu.

Unnitlogugielaid dahje minoritehtagielaid Eurohpalihttu ásahuvvui
njukčamánu 1. b. 1998 dainna áigumušain, ahte gáhttet
minoritehtagielaid vai eurohpalaš kultuvra seaillošii ovttastuvvon
ja máŋggabealat kultuvran. Konvenšuvnna 7. artihkal geatnegahttá
álbmotstáhtaid čađahit konkrehta doaibmabijuid, mat seailluhivčče
guovlo- ja vehádatgielaid, nu ahte dat bohtet oidnosii politihkas,
lágain ja geavadis

Giellabarggu organiseren.

Sámedikki giellabargu lei gitta 31.12.00 rádjái organiserejuvvon Sámi
giellaráđđái. Sámi giellaráđđi lei Sámedikki vuollásaš ráđđi
man Sámediggi nammadii ain válgaáigodahkii. Sámi giellaráđđi
ásahuvvui 1992:is Sámelága § 3-12 vuođul.

Sámedikki áššis 23/00 mearriduvvui ahte dikki vuollásaš ráđit
heaittihuvvojit 31.12.00 rájes ja ahte dan sadjái ásahuvvo
ossodatstruktuvra. Hálddahusa organiserema nuppástuhttima vuođustus
lei Sámedikki áigumuš

-- dahkat dikki politihkkaovddideaddjin ja eaktudahkin mas lea čielga
politihkalaš ja hálddahuslaš doaibmi ovddasvástádus

-- beaktileappot geavahit ja koordineret hálddahuslaš resurssaid
  vuhtiiválddedettiin nuppástuhttindárbbuid

-- dohkálaččat vuhtiiváldit geavaheaddjiidberoštumiid ja fuolahit
  dohkálaš fágalaš einnostusaid hálddahusdoaimmain.

Ossodagaid hárrái daddjo ahte buot ossodagat galget

-- oassálastit lávdegottiin, referánsajoavkkuin j.d.s.,
ovddasvástideaddji doaibmaguovlustis meroštaladettiin ja
ráđđádalladettiin Sámediggeráđiin

-- veahkehit Sámediggeráđi áirasiid iešguđet lávdegottiin,
  referánsajoavkkuin j.d.s.

-- áššemeannudit iešguđet nammademiid

-- čuovvolit ođđa áššiid mat leat ovddiduvvon Sámedikki dievasčoahkkimis

-- hálddašit bargiid, bušeahta ja rehketdoalu

-- ossodaga doaibmaguovllu láhkabargguid fuolahit

-- riikkalaš ja riikkaidgaskasaš fágadoaibmaguovllu ovttasbargguin
  oassálastit ja rapporteret SEO:ii

-- fuolahit iežas dokumenttaid dárbbašlaš jorgaleami nu ahte leat
  sihke sámegillii ja dárogillii.

Sámedikki giellaossodat (GIO).

Giellaossodaga bargodoaimmat leat:

-- čuovvolit sámelága giellanjuolggadusaid

-- báikenammaláhka

-- sátnevuorká

-- oktasaš davviriikkalaš giellaovttasbargu - Sámi giellalávdegoddi -
norgga delegášuvdnii láhččit

-- dulkaautorisašuvdna

Giellaossodat maid lassin meannuda giellafágalaš áššiid
giellastivrii.  Ođđasis organiseren dagahii ahte giellaráđđi
rievdaduvvui giellastivran mii lea fágastivra mas leat 5
miellahtu. Dáid gaskka váljejuvvojit 3 áirasa Sámi
giellalávdegoddái. Okta iešguđet giellajoavkkus davvi-, julev- ja
lullisámigiela.

Sámi giellalávdegoddi.

Sámi giellabargu lea guovddáš oktasaš ášši riikkarájiid
badjel. Sámi giellalávdegoddi sirdojuvvui Sámedikkiide 1999.  Dat
galgá áimmahuššat ja ovddidit čálalaš ja njálmmálaš sámegiela
beroškeahttá riikarájiin. Giellalávdegoddi galgá doaibmat fága- ja
áššedovdi orgánan.

Jurdda lea ahte easkka álggahuvvon Sámi parlamentaralaš ráđđi galgá
leat oktasaš sámi giellabarggu bajimuš politihkálaš
ovddasvástádideaddji ja ahte Sámi giellalávdegoddi integrerejuvvo
ráđi bargui.

Sámi giellalávdegotti čállingoddi lea norggabeale Sámedikki
giellaossodagas Guovdageainnus.

Giellabarggu organiseren áimmahuššá sámi giellabarggu oppalaččat
sámi servodagas. Organiseren ii vuhtiiváldde Sámedikki iežas
siskkáldas giellaovddidanbarggu dárbbuid.

Sámedikki organiseremis ii leat siskkáldas giellabargu vuoruhuvvon
earret fuolahit dokumeanttaidis jorgalanbarggu vai leat sihke
sámegillii ja dárogillii. Bargojoavkku oaivila mielde dat ii leat
doarvái. Sámedikki gaskaneas giellabarggu galgá direktevra ieš
fuolahit. Sámediggi ferte sámegiela ovddideami várás
organisašuvnnastis álggahit sierra doaibmabijuid ovddidit sámegiela
geavahemi.

Sámediggeplánat.

Sámediggeplána lea Sámedikki válgaáigodaga plána. Das máinnaša
Sámediggi áigumušaidis ja doaibmabijuidis ja nu muitala Sámedikki
politihka. Plána gusto buot Sámedikki doaimmaide ja lea Sámedikki
barggu njuolggadussan. Plána lea maid dehálaš gaskaoapmi čájehit
maid áigu ja maid earáin vuordá. Plána geatnegahtá vuosttažettiin
iežas Sámedikki.

Vuolábealde leat čohkkejuvvon sámegiela višuvdna- ja
áigumušcealkagat iešguđet Sámedikki válgaáigodága
plánain. Cealkagat galggašedje fuopmášahttit maid Sámediggi ieš lea
cealkán áigumuššan ja nu mii lea Sámedikki politihkka giela hárrái.
Vuordimis cealkkačoakkáldagat áiccalmahttet Sámedikki iežas
hástalusaid giellageavaheami ja giellaovddideami hárrái
organisašuvnnastis.

Sámediggeplána 1991 - 1993.

Dás ovdanboahtá ahte:

-- Sámediggi áigu leat ovdagovvan mo čuovvolit boahttevaš Sámelága
   giellanjuolggadusmearrádusaid.

-- Giellagáhttenbargu galgá nannejuvvot vai buorebut sáhttit čoavdit
   daid gáibádusaid maid sámegiela geavaheapmi almmolaččat gáibida.

Sámediggeplána 1994 - 1997

Sámediggi cealká ea. ea. ahte "Sápmelaččaide ja sámi nášuvdnii lea
vealttakeahtes eaktu ahte sámegiella oažžu buriid eavttuid ja
ovdánanvejolašvuođaid. Lea deatalaš fuolahit ahte sámelága
giellanjuolggadusat čuvvojuvvojit." Sámediggi cealká maid ahte
"Hástalussan lea nannet sámegiela almmolaš hálddašeamis maiddái
olggobealde sámegiela hálddašanguovllu. Lea dárbu bajidit giela árvvu
ja dan láhkái movttiidahttit geavahit eambbo sámegiela diein
guovlluin."

Vel ovdanboahtá ahte:

1. Sámediggi áigu leat áktiivvalaš vuojeheaddjin vai sápmelaččat
   ožžot daid giellafálaldagaid maid lea vuoigatvuohta oažžut.

2. Sámediggi áigu bargat ahte ruhtaduvvojit konkrehta
   gielladoaibmaplánat máttasámi ja julevsámi guvlui ja Ofuohta,
   Sačča ja Mátta-Tromssa guovllus.

3. Sámediggi áigu bargat viiddidit sámegiela hálddašanguovllu eanet
   guovlluide ja suopmaniidda.

4. Sámediggi áigu bargat ahte ásahuvvojit guovddážat ja
   geasseskuvllat ovddidit sámegiela.

5. Sámediggi áigu bargat ahte ollesolbmuide álggahuvvo
   sámegieloahpahus bargomárkanetáhta bokte

6. Sámediggi áigu ovddidit doaimmaid mat ovttastit ja čohkkejit oppa
   sámi giela.

Sámediggeplána  1998 - 2001.

Sámediggái lea guovddáš mihttomearrin ahte sámi giellabargu
nannejuvvo ja ovddiduvvo buot giellaguovlluin. Mihttomearrin ferte
leat ahte sáme- ja dárogiella šaddaba ovttaárvosaš
giellan. Sámedikki stuorámus hástalus giela oktavuođas dán čuohte-
ja duhátjagi loahpas lea oažžuhit eanet sápmelaččaid
aktiivvalaččat geavahit giela. Dasto lea dehálaš oččodit eret
daid miellaguottuid mat hehttejit dákkár ovdáneami.

Dasto ovdanboahtá ahte:

1. Go galgá juksat dáid mihttomeriid, de leat giellaguovddážat ja
   sajit gos sohkabuolvvat besset leat ovttas, dehálaš bealit.

2. Lea dehálaš movttiidahttit olbmuid geavahit sámegiela buot
   oktavuođain, sihke priváhta ja almmolaččat vai lága áigumušat
   ollašuvvet.

3. Ulbmilin lea ahte sáme- ja dárogiella sámi servodagas leaba
   duohtavuođas dássálagaid.

4. Lea dehálaš bearráigeahččat ahte giellaovdáneami bargu
   gielddalaš ja fylkkagielddalaš ossodagain, mat leat sámelága
   giellanjuolggadusaid hálddašanguovllus ja stáhtalaš ossodagain
   main ollu lea dahkamuš dáinna guovlluin, dávista lága
   áigumušaide.

Sámediggeplána 2002 - 2005.

Go dát čállojuvvo de ii leat vel plána mearriduvvon
Sámedikkis. Čuovvovaš árvaluvvon cealkagat govvidit plána sámegiela
ovddidanáigumušaid:

1. Sámegiela áimmahuššan, ealáskahttin ja ovdáneapmi lea nappo
   vuođđoeaktu sámi kultuvrra boahtteáigái.

2. Ealli giella eaktuda ahte sámi álbmot geavaha giela árjjalaččat,
   buot árgabeaivvi diliin - sihke ruovttus ja almmolaččat.

3. Sámediggi áigu movttiidahttit juohkehačča geavahit sámegiela buot
   oktavuođain ja juohke sajis sámi servodagas, ja háliida váikkuhit
   ahte álggahuvvo gielalaš birasgáhttenkampanja sámegiela várás:
   "SÁMEGIELAIN BIRGE!".

4. Sámi sátnevuorká lea deaŧalaš sámegiel doahpagiid gaskkusteamis
   ja galgá ain ovddiduvvot vai geavaheaddjái lea álki gávdnat
   dohkkehuvvon sániid.

5. Giellaguovddážat ja ovttasdoaibmanarenat leat deaŧalaš faktorat
   ealli giela oččodeamis.

6. Dáža ja sámi eiseválddiid sámegielgeavaheapmi muitala sámegiela
   árvvu. Sámegiela almmolaš geavaheapmi čájeha eiseválddiid
   miellaguottuid sámi kultuvrii ja servodateallimii oppalaččatge.

7. Lea dárbu ásahit bearráigeahččanorgána, mii sáhttá dárkkistit
   almmolaš etáhtaid ja ásahusaid giellageavaheami.

8. Sámi álbmot lea dađis hárjánan dakkár dillái, mas sámegiella ii
   leat doaibmi giellan sierranas almmolaš ja priváhta
   oktavuođain. Dát dagaha ahte ollu sápmelaččat eai jearat
   sámegieldieđuid dahje bálvalusaid.

9. Sámegiela čalmmusteapmi lea deaŧalaš hástalus, muhto ii leat vel
   ožžon doarvái fuomášumi.

10. Sámediggi ferte háhkat eanet dieđuid gielalaš váikkuhusaid birra
    teknologalaš ovdáneami geažil.

11. Guovdilis hástalus lea oktasaš sámi giellapolitihka ásaheapmi
    Davvikalohtas.

12. Ferte árjjaleabbot geahččalit čoavdit daid váttisvuođaid, mat
    čatnasit sámegiela erenoamáš mearkkaid geavaheapmái
    dihtorastimis ja interneahta geavaheamis, ja Sámediggi áigu dahkat
    dán barggu davviriikkalaš ovttasbargoprošeaktan.

Sámedikki doaibmaplánat.

Sámedikki ossodagat ráhkadit doaibmaplánaid ossodagaidasaset juohke
jagi. Ossodagaid doaibmaplánaid vuođustus lea Sámediggeplána ja
iešguđet jagi mearriduvvon bušeahtta. Doaibmaplánain galgá oaidnit
mo Sámedikki iešguđet ossodagat áigot rahčat duohtandahkat
Sámediggeplánas namuhuvvon višuvnnaid ja áigumušaid.

Lea dehálaš ahte doaibmaplánat dávistit Sámediggeplána višuvnnaid ja
áigumušaid. Ossodagaid doaibmaplánain galget dat hábmejuvvojit
boađusulbmilin ja geavatlaš doaibmabidjun mat galget leat
erenoamážat, mihtidahtti, dohkkehuvvon, realisttalaččat ja
áigemearálaččat. Sámediggi galgá boađusárvvoštallamisastis sáhttit
árvvoštallat maid ja mo ossodagat bargguideaset leat doaimmahan
sámediggeplána višuvnnaid ja áigumušaid ektui.

Bargojoavku ii leat dilijuvvon guorahallat iešguđet jagi
doaibmaplánaid. Áigumuš livččii guorahallat leat go ja jos
ležžet, de man muddui leat sámediggeplána sámegiela ovddideami
višuvnnat ja áigumušat dávistuvvon iešguđet jagi doaibmaplánaide.

Sámedikki 1992 giellanjuolggadusain lea okta njuolggadus ahte
giellaoahpahusdoaimmat galget mielde jahkásaš doaibmaplánaide sierra
teakstaoassin. Bargojoavku eaktuda ahte dat galgá duohtandahkkojuvvot
Sámedikki doaibmaplánain dás duohko.

Sámedikki 1992  giellanjuolggadusmearrádus.

Sámediggi lea dievasčoahkkináššis 25/92:is mearridan njuolggadusaid
mo sámegiela geavahit Sámedikkis. Mearrádus čuovvu dán raportta
mielddusin.

Giellanjuolggadusat eai leat duohtandahkkojuvvon. Dan oaidná go
njuolggadusaid §8 ii leat ollislaš. Paragrafas livččii galgan
boahttit ovdan goassá rájes njuolggadusat leat fámus.

Njuolggadusaid 4. čuoggá mieldi galggai sámediggeráđis leat váldi
doibmibidjat njuolggadusaid go lei vuos šiehtadallan bargiid
organisašuvnnaiguin daid hárrái. Dakkár šiehtadallamat eai leamaš
bargiid organisašuvnnaiguin.

Bargojoavkku mielas lea Sámedikki sámegiela geavaheami
njuolggadusmearrádus vel otne ge buorre vuolggasadji mearridit
njuolggadusaid sámegiela geavaheami hárrái.

Bargiid sámegielgelbbolašvuohta

Giellaossodat iskkai bargiid sámegielgelbbolašvuođa ovdal juovlamánu
2001 bargiidčoahkkima. Iskkadeapmi čájeha ahte Sámedikki 99 bargis
máhttet 64 čállit sámegiela. Sis dárbbašit 21 veahki korrektuvrra
lohkat. Dat mielddisbuktá ahte 65 % bargiin máhttet čállit sámegiela.

Iskkadeapmi čájeha maid ahte dán 99 bargis birgejit 75 sámegielain
njálmmálaččat. Dat mielddisbuktá ahte 76 % máhttet hállat sámegiela.

Iskkadeapmi čájeha ahte 13 bargi ipmirdit sámegiela muhto eai hála. 

99 bargis leat 11 geat eai oppa ádde sámegiela. Dat lea 11 % oppa
Sámedikki 99 bargiin.

Iskkadeapmi čájeha ahte Sámedikkis lea ollu
sámegielgelbbolašvuohta. Mii iskkadeami máinnašeamis dás ii boađe
ovdan lea mo dát gelbbolašvuohta lea iešguđetlágan iešguđet
ossodagain. Jođiheaddjiide lea hástaleaddji dás duohko fuolahit ahte
sámegielgelbbolašvuohta lea buot ossodagain vai Sámediggi sáhttá
geavatlaččat doaibmat sámegillii.

Sámegiela geavatlaš atnu ossodagain

Sámedikki iskkadeamis ovdal juovlamánu 2001 bargiidčoahkkima
ovdanbođii ahte Sámedikki gaskaneamet dieđut leat sámegillii sullii
40%. Gaskaneamet čállosat ja notáhtat leat dárogillii dattege sullii
95 %. Áššemeannudeapmi lea eanaš dárogillii ja beavdegirjjit
čállojuvvojit eanaš ossodagain dárogillii ja de jorgaluvvojit
sámegillii. Iskkadeami boađus dávista giellabargojoavkku gova
ossodagaid giellageavaheami hárrái.

Bargojoavku vásihii ahte eanaš ossodagaid bargit šállošit go
Sámediggi ii eanet geavat sámegiela barggustis. Sii geat eai vel máhte
sámegiela, šállošit go Sámediggi ii fuolat sin oahppat giela vaikko
virgáibidjamis lea dan geatnegahttán.

Sámedikkis lea stuorra bargoveahka mas lea ollu ja alla
sámegielgelbbolašvuohta. Jos Sámediggi lea duođas áigumin sámegiela
ovddidit, de ferte bargagoahtit systemátalaččat vai dát
gelbbolašvuohta geavahuvvo ossodagain sámegiela čállit. Sámediggi ii
sáhte duhtat ahte čállingiella dikkis ovddiduvvo dušše jorgalemiid
bokte dárogielas sámegillii.

Giellaossodat (GIO).

Giellaossodagas lea buot áššemeannudeapmi sámegillii. Jos čállosat
leat dárogillii de leat maid sámegillii.

Giellaossodagas lea julevsámegielkonsuleanta Divttasvuonas ja
lullisámegielkosuleanta Snoasas. Soai leaba ossodaga giellafágabargit
ii ge sunno bargun leat doaibmat jorgaleaddjin.

Oahpahusossodat (OAO).

Oahpahusossodagas lea áššemeannudeapmi eanaš dárogillii. Ossodaga
áššit mat galget politihkalaččat meannuduvvot daid jorgalit
dárogielas sámegillii. Eai dattege jorgaluvvo eará go áššiid
loahppaárvalusat ja dokumeanttat mat leat buvttaduvvon Sámedikkis ja
mat vuođustit mearrádusa.

Ossodagas leamaš álgoálggus guokte giellamielbargi virggi. Dát leat
maŋŋá jorran eará doaibman.

Plána- ja hálddahusossodat (PHO).

Plána- ja hálddahusossodagas lea áššemeannudeapmi váldolaččat
dárogillii. Ossodaga áššit mat galget politihkalaččat meannuduvvot
daid jorgalit dárogielas sámegillii. Eai dattege jorgaluvvo eará go
áššiid loahppaárvalusat ja dokumeanttat mat leat buvttaduvvon
Sámedikkis ja mat vuođustit mearrádusa.

Servodatossodat (SEO).

Servodatossodagas eanaš áššit meannuduvvojit dárogillii ja
jorgaluvvojit sámegillii. Áššit mat galget politihkalaččat
meannuduvvot jorgaluvvojit sámegillii seamma vuogi mielde go eará
ossodagain ge.

Kultur- ja ealáhusossodat (KEO).

Kultur- ja ealáhusossodaga ealáhussekšuvnnas eanaš áššit
meannuduvvojit dárogillii ja jorgaluvvojit sámegillii seammá vuogi
mielde go eará ossodagain ge. Sekšuvnnas buohkat máhttet sámegiela
hállat earret okta.

Ossodaga kultursekšuvnnas meannuduvvojit eanáš áššit
dárogillii. Doppe eai buohkat máhte sámegiela hállat.

Girjerádjo- ja diehtojuohkinossodat (GDO).

Girjerádjo- ja diehtojuohkinossodaga áššemeannudeapmi lea
váldolaččat dárogillii. Giellamielbargit jorgalit áššiid mat
galget politihkalaš meannudeapmái.

Diehtojuohkimii internehta bokte lea vuođustuvvon prinsihppan ahte
buot mii doppe almmuhuvvo Sámedikki ruovttusiidduin www.samediggi.no
galgá leat sihke sáme- ja dárogillii. Dat prinsihppa ii gusto
intranehttii. Diehtočállosat, preassadieđáhusat jna. almmuhuvvojit
sihke sáme- ja dárogillii.

Ossodagas lea ollu jorgalandoaibma dárogielas sámegillii dan dihtii go
oppa Sámedikki áššemeannudeamis unnán buvttaduvvojit čállosat
sámegillii.

Ossodagas leat guokte mielbargi guđet bargaba jorgaleaddjin. Eanaš
jorgaleaba Sámedikki áššebáhpiriid dárogielas sámegillii.

Birasgáhtten- ja kultursuodjalanossodat (BKO).

Birasgáhtten- ja kultursuodjalanossodagas meannuduvvojit áššit
dárogillii. Áššit mat galget politihkalaččat meannuduvvot
jorgaluvvojit dárogielas sámegillii nu go eará ossodagin ge. Nu lea
guovllukantuvrrain ge Romssas, Divttasvuonas ja Snoasas.

        

Bargipolitihka giellapolitihkka.

Sámediggi lea bargipolitihka njuolggadusaid hábmemin. Bargojoavkku
mielas galgá sámegiela árvu Sámedikki váldogiellan leat vuođđun
Sámedikki bargipolitihka hábmemis.

Bargojoavku dáhttu čuovvovaš cealkagiid Sámedikki bargipolitihka
giellapolitihkkii mearrideaddjin:

-- Sámegiella lea okta Sámedikki váldo dovdomearka ja sámi
   nášuvnnalaš symbola.

-- Bargit galget geavahit sámegiela buot Sámedikki bargguin. 

-- Buorre sámegiela hállan ja čállinmáhttu galgá deattuhuvvot buot
   bargiid hágadettiin.

-- Go bargoohccit árvvoštallojuvvojit ovttadássásažžan de galgá
   sámegielmáhttu deattuhuvvot mearrideaddjin.

-- Bargit geat eai máhte sámegiela go álget Sámediggái galget
   geatnegahttot oahpahallat giela.

-- Bargit galget leat vuoigadis oažžut virgelobi oahpahallat
   sámegiela jos bargosajis ii lágiduvvo heivvolaš oahpahus.

-- Sámedikki bargiin galgá leat sámi kulturmáhttu.

Virgáibidjanproseassa giellagáibádusat.

Virgáibidjamiin Sámediggái galgá árvvoštallat giellagelbbolašvuođa
gáibádusaid Sámedikki sámegiela višuvnnaid ja áigumušaid ektui ja
vel bargipolitihka sámegielmáinnašeami ektui.

Buot Sámedikki virgealmmuhusain ja virgáibidjamiin galgá njálmmálaš
ja čálalaš sámegieldáidu jerrojuvvot.

Sámedikki virgealmmuhusain ja virgáibidjamiin galgá okta čuovvovaš
gáibádus/kriteria geavahuvvot:

a) Ohccit galget almmuhit máhttet go sámegiela. Sámegiel-, sámi
kultur- ja sámi servodatmáhttu lea mearrideaddjin go ohccit muđui
leat gelbbolačča.

b) Eaktuduvvo sámegielmáhttu ja dasa gelbbolašvuođa duođaštusat
árvvoštaladettiin:

-- Virggis dahkamuš olbmuiguin, makkár olbmuiguin ja makkár dahkamuš.  

-- Makkár giellamáhttu muđui lea dan ossodagas dahje kantuvrras.

-- Vejolašvuođat ja gáržžádusat fitnet olbmuid namahuvvon virgái.

Makkár gáibádusat galget guđe virgealmmuhusas dan mearrida direktevra
ráđđádaladettiin ossodatdirektevrrainis ja
bargiidorganisašuvnnaiguin.

Buot virgealmmusain galgá ovdanboahtit ahte

-- Sámegiella lea váldogiellan Sámedikkis

-- Ohccit galget almmuhit máhttet go sámegiela. Sámegiel-, sámi
   kultur- ja sámi servodatmáhttu lea mearrideaddjin go ohccit muđui
   leat gelbbolačča.

-- Ohccit guđet eai máhte sámegiela virgái álggedettiin galget
   šiehtadaladettiin barggaheaddjin geatnegahttot dan oahpahallat.

Sámedikki bargosoahpamušat.

Samedikki bargosoahpamušat galget dávistit virgealmmuhusa
bargočilgehusa ja virgáibidjaneavttuid.

Loahppasánit.

Bargojoavku lea raporttastis máinnašan Sámedikki sámegiela geavaheami
áŋgiruššama riikkalaš ja riikkaidgaskasaš riektivuođustusa ja
Sámedikki iežas višuvnnaid ja áigumušaid sámegiela hárrái Sámedikki
plánain.

Bargojoavku lea dihtomielas ahte Sámediggi lea hábmemin
bargiidpolitihka njuolggadusaid ja eaktuda ahte raporta lea dasa
ávkin.

Bargojoavku ii leat čujuhan eaŋkiláššid mat eastadit Sámedikki
sámegielgeavaheami áigumušaid juksamis. Bargojoavku lea baicce
geahččalan čujuhit maid joavkku mielas lea dehálaš vai ovdána
bargguin duohtandahkat sámegiela váldogiellan Sámedikkis.

Ealli giella eaktuda ahte Sámediggi geavaha sámegiela árjjálaččat
buot oktavuođain ja ahte movttidahttá bargiidis giela oahppat ja
geavahit. Sii dat máhttet bargguset fágadoahpagiid ja dihtet mo daid
geavahit. Danne leage dehálaš ahte aiddo sii movttidahttojuvvojit
daid buot smiehttat sámegillii ja daid geavahit. Sámedikki bargit leat
sámegiela ovddideaddjit go hállet ja čállet sámegiela. Sii dat
hábmejit sámegiela hálddahusgiellan sámi servodagas.

Jos čurvosis "SÁMEGIELAIN BIRGE!" galgá leat duohta oaivil ja ávki
Sámedikkis, de ferte ieš Sámediggi váldit ovddasvástádusa oahpahit ja
ovddidit sámegiela organisašuvnnastis. Dan ii sáhte dodjalit
earáide. Earát sáhttet veahkehit muhto Sámediggi ferte ieš doaimmahit
barggu organisašuvnnastis.

Nugo dán raporttas ovdanboahtá de Sámedikkis gal eai váillo áigumušat
sámegiela ovddidit. Go dattege sámegiella ii oru ovdáneamen doarvái
Sámedikki organisašuvnnas de dáidá leat sivva ahte áigumušain eai
vuolggahuvvo ulbmillaš doaibmabijut.

Sámedikki hálddahus lea oalát rievdan 2001 jahkemolsumis go vuollásaš
ráđit buot heaittihuvvojedje ja oktiiheivehuvvojedje oktasaš
hálddahuslaš ja politihkalaš jođiheapmái. Dát ovttastahttin
mielddisbuvttii ahte iešguđetlágan fitnodatkultuvrrat dál leat
oktiiheivehuvvon oktasaš jođiheamis. Earret eará lea ossodagaid
giellakultuvra nu gártan iešguđetlágan.

Organisašuvdna lea rahčamin juksat oktasaš fitnodatkultuvrra. Doaibmi bargu ráhkadit bargiidpolitihka njuolggadusaid ja Sámedikki virgáibidjannjuolggadusaid leat  guokte dakkár čielga ovdamearkka. 

Bargojoavku lea vásihan ossodagain ja ossodagaid gaskka hui ollu ovttamielalašvuođa vuoruhit sámegiela ovddideami organisašuvnnas. Muhtimat leat dadjan ahte sii imaštit ja leat šlundon go bargoaddi ii leat vuoruhan sámegiela oahpahit ja geavahit go sii leat bargui álgán vaikko virgáibidjamis lea dan eaktudan.

Ossodagaid galledettiin lea namahuvvon jurdda ásahit giellaoaivadeaddji virggiid ossodagaid veahkehit sámegiela geavahit. Lea seammás deattuhuvvon ahte dákkár giellaoaivadeaddji  ii galgga jorgalit áššebáhpáriid muhto baicce veahkehit áššemeannudeaddjiid čálligoahtit sámegiela. 

Sámediggi lea Sámi álbmotválljen bajimuš orgána. Das lea sámegiella okta váldo dovdomearka. Sámediggi lea maid stuorra ja geasuheaddji bargosadji. Sámediggi galgá geasuhit bargui buoremus bargoveaga vuhtiiválddedettiin ahte sámegiella lea Sámedikki váldogiella. Buohkaide lea hástalussan oahppat sámegiela geat hálidit Sámedikkis bargat. Sámediggái lea maid hástalussan dat geavatlaš bargipolitihkas bokte oadjudit bargiidis geavahit sámegiela barggus.

Danne bargojoavku evttoha duos vuolábealde guokte doaibmabiju.

Doaibmabidju árvalusat

Bargojoavku árvala čuovvovaš doaibmabijuid nannet ja ovddidit sámegiela geavaheami organisašuvnnastis:

Sámedikki hálddahusa giela geavaheami njuolggadusat

Čujuhettiin Sámediggeplána  višuvnnaid ja áigumušaid sámegiela geavahit ja ovddidit mearriduvvojit čuovvovaš njuolggadusat: 

§1  Ulbmil

Ulbmilin lea duohtan dahkat sámegiela geavaheami váldogiellan Sámedikkis ja nannet sámegiela gelbbolašvuođa Sámedikki organisašuvnnas.

§2  Sámegiella - definišuvdna

Sámegiella lea váldosuopmanvuogit davvisámegiella, julevsámegiella ja máttasámegiella.

§3  Áššemeannudeapmi

Áššedivudusat, árvalusat, cealkámušat, mearrádusat, čoahkkingirjjit, šiehtadusreferáhtat ja eará galget čállojuvvot sámegillii ja jorgaluvvot dárogillii. 

§4  Pressadieđáhusat, dieđáhusat, almmuhusat ja skovit 

Pressadieđáhusat ja buot dieđáhusat ja almmuhusat galget čállojuvvot sámegillii ja jorgaluvvot dárogillii. Skovit ja daid rávačállagat galget leat sámegillii ja dárogillii.

§5  Reivvet

Reivvet almmolaš báikkálaš ja guovllulaš orgánaide (def. Sámelága 3. kap. § 3-1) hálddašanguovllus galget čállojuvvot sámegillii. Dát gusto maiddái almmolaš ja priváhtalaš sámi institušuvnnaide ja organisašuvnnaide.  Čállosat galget dattege vástiduvvot dan gillii maid lágideaddji lea geavahan. Reivvet almmolaš ja priváhta sámi institušuvnnaide ja organisašuvnnaide olggobealde hálddašanguovllu galget leat sáme- ja dárogillii.

§6 Váldi njuolggadusaid doibmiibidjat ja rievdadit

Direktevra doibmibidjá njuolggadusaid bargiid organisašuvnnaiguin ovttasrádiid dábálaš vuogi mielde.

§7 Eavttut

a) Sámedikki sámegiela gaskaneas oahpahusa galgá vuoruhit vai bargit hállet sámegiela ja buvttadit áššebáhppiriiddiset sámegillii.

b) Giellaoahpahusdoaimmat galget mielde jahkásaš doaibmaplánaide sierra teakstaoassin.

c) Bargiin galgá leat vejolašvuohta oažžut virgelobi oktan bálkkáin oahpahallat sámegiela jos heivvolaš oahppu ii lágiduvvo barggus.

d) Virgealmmusain galgá ovdanboahtit ahte Sámedikki váldogiella lea sámegiella

e) Virgáibidjamiin ja bargosoahpamušain galget bargit geatnegahttojuvvot oahpahallat sámegiela.

f) Hálddahusas galget leat dulkkat ja jorgaleaddjit geat dulkojit ja jorgalit sámegielas dárogillii ja dárogielas sámegillii.

Sámegiela ovddidan prošeakta

Bargojoavku árvala vuolggahit prošeavtta ovddidit sámegiela geavaheami organisašuvnnastis.

Prošeakta  galgá doaibmat ollašuhttit Sámedikki giellapolitihka hábmedettiin dasa konkrehta sisdoalu heivehaladettiin organisašuvdnii gaskaneamet giellaoahpahusa ja giellaovddideami. Prošeakta galgá doaibmat vai buot bargit ohppet sámegiela ja vai sámegiella geavatlaččat atno váldogiellan Sámedikkis. Prošeakta lea bargojoavkku vuolggahuvvon proseassa joatkašupmi.

Prošektii gullá neavvut direktevrra mo bargat vai Sámediggi šaddá ovdagovvan Sámelága giellanjuolggadusaid ollašuhttimis. 

Sámegiela oahppan, dan geavaheapmi ja ovddideapmi čatnasuvvet oktan áššin. Danne bargojoavku árvala ahte sámegiela oahpaheapmi heivehuvvo ja integrerejuvvo iešguđet bargi beaivválaš bargodillái. Dat oadjudivččii bargiid  geavahit giela barggusteaset ja bargosadji šattašii giellabeassin. 

Oahpahus galgá leat differensierejuvvon ja organiserejuvvon joavkkuid mielde bargiid gelbbolašvuođa ja giellageavahanhárjáneami vuođul. 

Oahpahusa várás galget bálkáhuvvot oahpaheaddjit. Oahpaheaddjit galget ráđđádaladettiin prošeaktajođiheaddjin plánet ja čađahit oahpahusa iešguđet ossodagain. 

Bargit geat máhttet sámegiela galget prošeavtta bokte oadjuduvvot ja čeahpput dan čállit. Sin gaskka galgá ásahuvvot fierpmádat vai veahkehit guđetguimmiideaset riekta čállit ja háhkat dárbbašlaš doahpagiid áššiid čilget. Fierpmádagat doaimmašedje giellabádjin. 

Oppa dán prošeavtta plánema, organiserema ja doibmibidjama várás bálkáhuvvo gaskaboddosaš prošeaktabargi 5 jahkái. Bargis galgá leat prošeaktabargohárjáneapmi ja sámegielmáhttu ja galgá organisašuvnnas dieđihit njuolgga direktevrii. 

Prošeavtta galgá juohke jahkemolsumis árvvoštallat vai šaddá dihtomielas doaibmá  go áigumušaid ollašuhttit ja vel guorahallat molssaeavttuid dan beavtálmahttit .  

Árvaluvvon prošeavtta golut gártet prošeaktabargi golut mat leat sullii 400.000 ruvnnu jahkái. Oahpahusgolut árvvoštallojuvvojit gaskamearálaččat 100.000 ruvnnu jahkái iešguđet jovkui. Okta oahpaheaddji sáhttá oahpahit guokte joavkku. Golut leat oahpaheaddjibálkká golut 3,5 diimmu vahkkui 40 vahkku.

Prošeavtta golut heivehallojuvvojit doaibmabidjun  Sámedikki bušehttii juohke jagi dan 5-jagi áigodagas. Joavkkuid oahpahusgolut juogaduvvojit ossodagaide oasseváldiid loguid mielde ja heivehallojuvvojit ossodagaid iešguđet jagi doaibmaplánaide. 

 

Mielddus

Sámedikki 1992  giellanjuolggadusmearrádus 

Sámediggi lea áššis 25/92:is mearridan njuolggadusaid mo sámegiela geavahit Sámedikkis. Mearrádus lea ná: 

"1. OPPALAČČAT

Sámediggi áigu čujuhettiin Sámediggeplánii 1991-93  ja doaibmaplánii 1992, mearridit čuovvovaš kriterijaid nannet sámegiela iežas vuogádagas. Dát čuoggát galget čujuhit mo boahttevaš mihtut, strategiijat ja váikkuhangaskaoamit hábmejuvvojit. 

g) Sámegiela oahpaheami galgá prioriteret otnáš ektui.

h) Diliid galgá láhčit nu ahte bargit sáhttet dustet daid prinsihpaid maid Sámedikki ollesčoahkkin lea mearridan. Mihttomearrin berre leat ahte Sámedikki bargit galget oahppat sámegiela njálmmálaččat ja sáhttit geavahit dan daid áššebáhpiriin m aid sii ieža ráhkadit.

i) Bargit galget oažžut vejolašvuođa virgelohpái oktan bálkkáin lohkan dihte sámegiela.

j) Giellaoahpahusdoaimmat galget váldojuvvot mielde jahkásaš doaibmaplánaide sierra teakstaoassin.

k) Jos geavaha sámegiela čálalaččat lassin dárogillii beaivválaš áššemeannudeamis berre dát bálkašuvvot.

l) Ráhkaduvvo plána gos mihttomearrin berre leat ahte 50% bargiin sáhttet geavahit sámegiela čálalaččat ja 80-100% bargiin geavahit sámegiela njálmmálaččat golmma jagi geahčen.

m) Doaimmaid johtui bidjama sáhttá árvvoštallot biddjot bargiidlávdegoddái nu ahte bargiid ovddasvástideaddjit leat mieldegogielladoaimmaid duohtan dahkan galgá mearriduvvot nugo lea eaktuduvvon sierralágan šiehtadusain gaskal bargoaddi ja bargiid. 

2. SÁMEGIELA GEAVAHEAMI NJUOLGGADUSAT SÁMEDIKKIS 

(Mearriduvvon Sámedikkis ..../.... 1992 Sámedikki čoahkkinortnega §41 vuođul).

§1  Ulbmil

Ulbmiliin lea duohtan dahkat sámegiela geavaheami Sámedikkis ja movttidahttit ja nannet sámegiela máhtolašvuođa Sámedikki organisašuvnnas.

§2  Sámegiella - definišuvdna

Sámegiellan áddejuvvojit váldosuopmanvuogit davvisámegiella, julevsámegiella ja máttasámegiella.

§3  Áššemeannudeapmi

Áššeovddidus, árvalusat, cealkámušat ja mearrádusat, ja čoahkkingirjjit ja šiehtadusreferáhtat galget leat sáme- ja dárogillii.

§4  Pressadieđáhusat, dieđáhusat, almmuhusat ja skovit 

Pressadieđáhusat ja buot dieđáhusat ja almmuhusat galget dahkkojuvvot sáme- ja dárogillii. Skovit mat geavahuvvojit galget leat sámegillii ja dárogillii, ja daid rávačállagat.

§5  Reivviid čállin

Reivviid čállin almmolaš báikkálaš ja guovlulaš orgánaiguin (def. Sámelága 3. kap. § 3-1) mat leat hálddašanguovllus galget váldoáššálaččat dahkkot sámegillii. Dát guoská maiddái almmolaš ja priváhtalaš sámi institušuvnnaide ja organisašuvnnaide. Čállosat galget vástiduvvot dan gillii maid sáddejeaddji lea geavahan. Reivelonuhallan almmolaš ja priváhta sámi institušuvnnaiguin ja organisašuvnnaiguin olggobealde hálddašanguovllu, galget dahkkot sáme- ja dárogillii.

§6  Sámegiella - praktiseren

Ovttaskas vuoigatvuohta friddja geavahit giela sámelága § 2-13 mielde galgá sáhttit dahkkojuvvot Sámedikki šiehtadallamiin ollesčoahkkimis ja váldolávdegotti čoahkkimiin ja eará lávdegottiin.

§7  Njuolggadusaid rievdadeapmi

      Sámedikki ollesčoahkkin sáhttá rievdadit njuolggadusaid.

§8  Fápmuibidjan

      Dát njuolggadusat biddjojuvvojit fápmui  .....

3. MEARKKAŠUMIT OVTTASKAS PARAGRÁFAIDE

§-ii 3 Áššemeannudeapmi

Njuolggadusaid §:as 3 lea evttohuvvon ahte áššeovddidus ja mearrádusárvalus galget čállojuvvot sáme- ja dárogillii. Dás válljejuvvo geavahit sámegiela ja dárogiela daid áššebáhpiriin mat gusket olggosguvlui čujuheaddji doibmii, danin ii evttohuvvo ahte Sámi ovddidanfoandda áššit čállojuvvojit sámegillii. Foandaáššit eai leat almmolaččat ja biddjojuvvojit dušše foanddastivrii meannudeapmái. Áššebáhpirat biddjojuvvojit árkiivii dan maŋŋá. Mearrádusat sáddejuvvojit almmolaččat. 

§-ii 4 Preassadieđáhusat, dieđáhusat, almmuhusat ja skovit

Buot dieđáhusat, almmuhusat ja preassadieđáhusat gč. §4 njuolggadusain evttohuvvojit sáddejuvvot sáme- ja dárogillii. Skovit maid Sámediggi geavaha galget nu guhkkás go vejolaš leat maiddái sámegillii.

Buot dieđáhusat fertejit leat sihke sáme- ja dárogillii, daningo dikkis lea oktavuohta buot sámiide miehtá riikka. Dát livčče mielde oainnusin ja gulusin dahkamin sámegiela maiddái olggobealde hálddašanguovllu.

§-ii 5 Reivviid čállin

Buot reivelonuhallan almmolaš báikkálaš ja guovllulaš orgánaiguin mat leat hálddašanguovllus gč. §5 njuolggadusain lea evttohuvvon váldoáššálaččat dahkkot sámegillii. Dát guoská maiddái almmolaš ja privahtálaš sámi institušuvnnaide ja organisašuvnnaide. Dát ii leat mearriduvvon Sámelága giellanjuolggadusain, muhto evttohuvvo váikkuhangaskaoapmin deavdin dihte lága áigumušaid. Dan seamma geažil lea lunddolaš ahte sámi organisašuvnnat ja institušuvnnat geavahit sámegiela go lonuhallet reivviid gaskaneaset. Lassin  lea buohkain geat váldet oktavuođa čálalaččat sámegillii, vuoigatvuohta oažžut čálalaš vástádusa sámegillii (gč. 3. kap. § 3-3 Sámelágas). Dát evttohuvvo guoskat buohkaide geat háliidit  geavahit sámegiela Sámedikki guovdu, maiddái olggobealde riikkarájiid.

§-ii 6 Sámegiella - praktiseren

Orru leamen eahpegovttolaš gáibidit eará njuolggadusaid sámediggeráđi, váldolávdegottiid ja eará lávdegottiid čoahkkingiellan go dat mii geavahuvvo ollesčoahkkimiin.

4. ŠIEHTADALLAMAT

Sámediggeráđđi fápmuduvvo bidjat johtui njuolggadusaid dábálaš šiehtadusaid bokte bargiid organisašuvnnaiguin."

Publiserejeaddji: Pål Hivand
Ođasmahtton: 16.04.2002
nettredaksjonen@samediggi.no 

Coahkkal dákko vai oaččut dán artihkkalis ráidna veršuvnna

	

	

