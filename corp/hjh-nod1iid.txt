Nođiid guotteheapmi.

Hans J. Henriksen.
Studia Septentrionalia V.
s. 103- 114.

Boazosápmelaččain ii leat bievlan vejolaš fievrridit gálvvu
gerresiiguin dahje reagaiguin maid hearggit gesset. Dan maid dalle
dárbbaša fievrridit, ferte olmmoš noađuhit sealgái dahje herggiid
ala. Ii olmmoš gille guoddit, go beare deaivá dan mađe bohcco ahte
lea niesteseahkkaguoddi dahje lávkaguoddi.

Boazu dáidá buot ovddimus leat fievrun adnojuvvot dan láhkái ahte lea
ferten niesteseahka dahje lávkka guoddit. Dalle ge dolin go olbmuin
eai velá lean geahččobohccot, baicca dušše gottiid lávejedje
bivdit, de goddeboazu mii oahcin lei lodjuduvvon, adnojuvvoi guoddit
niesteseahka, - gáddimis velá muohttaga áiggi ge. Dál go
sápmelaččain leat geahččobohccot ja sii johtalit siiddain,
dárbbašuvvo eambbo fievru maiddái bievlla áiggi.

Guottehanreaidun adnojuvvojit spagát. Dat lea guokte asehis sodjumuora-
soagis dahkkojuvvon- mat heaŋgut sullii dábisteaba bohcco siidduide,
okta spahká- dahje spahkábealli- goappáge beal bohcco. Spahká lea
sullii dušše suorbmabeali asu gežiid bokte, ja aseheappoš
gasku. Guovdu láve spahká dábálaččat leat solggil, nu die čorul lea
olggobealli miehtá. Spahká lea buorrái njeallje suorbmageaži govddu
govddimus saje, dakko gasku. Spagát leat gaskal čiežanuploh ja
guokteloh tumá guhku, earret spahká-oivviid. (Nođiid guottehettiin
heasttain leat sápmelaččat maiddái adnán spagáid. Dat leat sakka
assábut, govddibut ja guhkibut. Mu ádjás, gii Buolbmágis ásai, ledje
dakkár heasttaspagát, ja dat leat dál ge áimmuin. Čálli lasáhus.)

Spagáin leat bajágeažit oktii boaloha láhkái. Nuppi spagás-
dábálaččat das mii seabi bealde láve leat- lea ráigi bajágeahčen,
mas vulogeahči lea baskkit ja gallju bajás. Nuppi spahkábealis lea
duolba boallu mii dábista dan nuppi spagá ráigái nu, ahte čorrut
johtá čađá, muhto go duolbut bonjástuvvo, de ii šat jođe
olggos. Boalločeabet lea govddibuš go spagá assodat, ja danne ferte
dan nuppi spagá ráigi leat galljit bajágežus, vai boalločeabet
čáhká duolbut dasa. Spahkágeažit šaddaba ruossalagaid geaigut bajás,
go leaba boalohuvvon oktii. Noađđespagáin leat dat geažit guokte
golbma tumá guhku, ja leaba seaggudastojuvvon čohkalassii. Go dat
geažit mat geaigut leaba bajás, gohčoduvvoba spahká-oaivin. Daidda
heŋgejuvvojit gurpasat, ja maid dál de guottehit lea
áigumin. Mánnáguoddi-spagáin leat spahká-oaivvit sakka guhkibut, danin
vai riidejeaddji mánná sáhttá doallat dain.

Dat spahká mas ráigi lea bajágeahčen, gohčoduvvo njiŋŋelas
spahkán, ja dat mas boallu lea, fas varris spahkán. Goappašiin
spagáin lea ráigi vulogeahčen. Njiŋŋelas spahkái lea vulogeaži
ráigái giddejuvvon sistebáddi, ja dat báddi lea cáhkkojuvvon varris
spagá ráigái, nu johtalan láhkái vuos. Go olmmoš lea spagáid bidjamin
heargái, de son ieš čuožžu hearggi gávllu bealde ja doallá hearggi
lávžži ja goappašiid spagáid gurut gieđas vuos. De son njiŋŋelas
spagá nahkiha hearggi vuole dohko seabi beallái, ja badjel hearggi
váldá olgeš gieđain bajágeahčái dan spahkái, ja de gurut gieđain
bajida varris spagá gávllu beale bajás ja nahkiha das boalu čorrut
dan seabi beale spagá ráigái ja bonjasta fas duolbut. De leaba spagát
giddalagaid bajil. Ja dalle lea dušše rohttet spahkagežiid vuolil
ovttaguvlui dainna sistebáttiin mii jo lea gárvásis čoavjji
vuole. Dat sistebáddi daddjojuvvo čoavjebáddin. Spagát leaba dan
mađe asehačča ahte sodjaleaba veaháš go čoavjebátti čavge, nu
ahte jámma dábisteaba hearggi siidduide. - Lávži gasku boalbbastuvvo
spahká-oivviide. Nuppi geahči dan lávžžis biddjojuvvo ovddal
hearggi ratti birra ja čanastuvvo fas spahká-oivviide. De lea
ovdabáddi. Nuppi geahči dan seammá lávžžis fas biddjojuvvo bađa
birra ja čanastuvvo fas dat ge dohko spahká-oivviide. De lea
bahtabáddi. De eai beasa spagát johtit eai maŋos eai ge ovddos. Ovdabáddi ja
bahtabáddi sáhttá gal maiddái biddjojuvvot easkka dalle go nođiid jo
lea bidjan heargái.

Muhto spagáid vuolde adnojuvvo juoga doavggusin, amaset spagát ja
noađit goddit hearggi. Doavggusin láve boazosápmelaš doadjit
loavdagiid jos lea gođiin johtimin, ja muđui atná son doavggusin
oađđadagaid (duolji, ránu) ja biktasiid. Muhto láve gal adnojuvvot
sierra noađivuol-náhkki maiddái, duollji mii jo dan várás lea. Asi
bealli das biddjojuvvo heargge vuostái, dalle dat uhcit loaktá guolgga.

Go dál johttámin lea siida bievlla áiggi, de ovddimus álget olbmot
gurpat siidda gálvvu. Buot borramuš ja siidda gálvvu, ja dakkár
biktasat mat doavggusin eai soaba, gurpojuvvojit gurpasin. Gurpasat
ráhkaduvvojit nu ahte ii oktage leat losit go mii soahpá
noađđebeallin ain. Noađđebealli oažžu deaddit eanemus
viegu. Ii heargi gal nagot guoddit eambbo go guokte diekkára. Giisá
gálvvuinis soahpá dávjjimus okto jo noađđebeallin, ja nu maiddái
stuora báhti ge. Muhtomin ferte guokte gurpasa bidjat oktan
noađđebeallin. Dalle dat geahppaset gurppas daddjojuvvo
veajan. Muhto veajan gal eanaš biddjojuvvojit dakkár tiŋggat mat eai
soaba gurppasin dahje giissáid sisa. Juohke gurpasii biddjojuvvo
guottahat. Giissáin jo láve leat guottahat fásta. Veadjagat
giddejuvvojit nođiide nu mo buoremusat soahpá.

Goahtemuorat juhkkojuvvojit guovtte oassái ja máddaga geažit
čadnojuvvojit oktii. Beljiide nahkiha olmmoš bátti suomuor-ráiggiide
ja čatná daid ge oktii nu, ahte daid sáhttá heaŋggastit dan heargái
mii daid eará goahtemuoraid lea guoddimin, guokte bealji goappáge
beallái hearggi. Vulogeažit goahtemuorain ja bajágeažit beljiin leat
hearggi alde spagát veagas, nu guddon láhkái, nubbi geahči dain gesso
eatnama mielde.

Gietkkamánná maiddái láve leat noađđebeallin. Golmma- njealje
jahkásaš mánná biddjojuvvo noađđebeallin giissá sisa čohkkut. Dan
giissás ii leat lohkki gal, ja dat láve daddjojuvvot mánnagiisán.

Stuoret mánná, viđa- guđa jahkásaš, gal riide, čohkká ráhccut
noađđehearggi alde mas lea hui geahppa noađđi. Mánás leat juolggit
biddjojuvvon man nu vuostái nođiid ala dahje jo ovdabátti vuostái,
amas juolggit čerggiidit. Mánná sáhttá doallat spahká-oivviin, muhto
liikká čanastuvvo báddi (lávži, jos lea) máná birra spagáide
gitta. Dat báddi gohčoduvvo (máná-)birasbáddin.

Noađđeheargin dárbbašuvvojit sakka lojit hearggit go
geresgeassin. Jos lea nuorra lojis heargi mii ovdal ii leat nođiid
guoddán, de olmmoš váldá birra dan, badjel čielggi, ja čárve
hearggi iežas vuostái ja deaddila maid dan seammás. Jos dan gierdá
heargi, de gal dohkke noađđeheargin. Láve dat gal njiŋŋelas boazu
ge muhtomin adnojuvvot noađi guoddit, dakkár lojis stáinnat.

Go dál nođiid galgá čatnat, de ovddimus biddjojuvvojit dovgosat ja
spagát hearggi ala ain. Ja nu buot herggiide mat noađđeheargin
galget leat. Muhto ovdal leat jo juohki noađđehearggi nammii noađit
biddjojuvvon gárvásii dasa eatnamii. Noađit leat bajádallojuvvon, ja
veadjagat maiddái- jos dárbbašuvvojit- leat gárvásis nođiid luhtte,
nu ahte noađđebealit šaddet ovtta losu, amas hearggit veajehit. Ja
de gal manná johtilit suohpput. Ja buoremus leage nu, vai beassá
vázzilit dallánaga go noađit leat alde, amas lojes hearggit
livvut. Dalle sáhttášedje noađit johttát ja veajihan láhkái šaddat.

Lojimus ja láidaseamos heargi adnojuvvojit giehtaheargin
noađđeráiddus. Dat lea maiddái gietkkamánnaheargin, jos nu ii leat
ahte eadni láide gietkkamánnahearggi sierra. Nubbi noađđeheargi
goallostuvvo giehtahearggi lávžái ja goalmmát fas dan nuppi
lávžái. Muhto jos dakkár noađđeheargi lea mii ii leat rivttes
láiddas, de dan lávži goallostuvvo dan ovddit noađđehearggi
čeabehii vai dál dat gaiku dan. Gitta guhtta čieža hearggi sáhttit
leat ovtta noađđeráiddus go lea čáppa eanan. Maŋimusas láve leat
goahtemuorguoddi.

Dábálaš noađđeráidduin vázzá olmmoš guokte- golbma tiimmu ovdal go
suhpoda. Suhpodit daddjojuvvo dat go dušše nođiid váldá olmmoš
eret herggiid alde, muhto diktá spagáid ja dovgosiid leat
herggiin. Dalle lea dušše oanehassii orusteamen, vai hearggit
guođostit ja olbmot besset nealgádallat. Go vuoiŋŋastastán lea, de
fas suohppu (nođiid ala). Muhto go olmmoš noađđeráidduin lea
joavdan idjadansadjái dahje orrunsadjái, de son gal luoitá nođiid;
ovttain sániin dadjat: luoitala. Nu daddjojuvvo go olmmoš buot váldá
eret noađđeherggiin, nođiid, spagáid ja dovgosiid, ja luoitá
herggiid luovus čorragii dahje ellui, dahje čatná daid guohtumii.

Jos spagát eai leat, de olmmoš ferte dakkár heahtahačča tiŋggaid
atnit, stoahčehiid [stohčehiid, stoalččehiid]. Dat lea guokte
suorrerissi main máddaga geažit roahkohuvvoba oktii, ja suorit
goappáge suorrerissis čanastuvvoba giddalagaid doppe
gierratgeaže. Nuppi stoahčetbeallái čanastuvvo báddi
vulogeahčái. Stoahčet-pára ii sáhte nu bidjat hearggi ala mo
spagáid. Stoahčehiid bidjá vuos hearggi ala ja diktá dan bátti
heaŋgát vulos seabi beale nu ahte dan sáhttá váldit čoavjji vuole
gávllo beallái ja dainna čavget stoahčetgežiid ovtta guvlui
vuolil. Láve dat gal olmmoš ovtta suorrerissi maiddái atnit dakkár
heahtahačča tiŋgan, dakkár suorrerissi mas lea suorri nu gallji
ahte johtá hearggi birra. Ovdabáddi ja bahtabáddi giddejuvvo
stoahčet-oivviide nu mo spagáide.

Okta mu diehto-olbmáin muitalii velá ahte adnojuvvojit dál gal sarvá
čoavjevuolit maiddái spagáid sajis. Njuovadettiin lea sarvvis dalle
belos čállojuvvon, nu ahte čoavjevuol-náhkki ii leat guovdat
čuhppojuvvon. Geažit guovtte dakkár čoavjevuolis gorrojuvvoba oktii
nu ahte šaddaba bures latnjalagai. Dat latnjalas geažit
biddjojuvvojit noađđehearggi ala nu ahte dat gáhttejit
noađđebáttiid cieggamis noađđehearggi čielgái. Ain dalle ferte
gurpasiid čatnat sparrolagaid ja nu daid heaŋgastit hearggi ala. Ja
alcces gurpasiidda dalle ferte čanastuvvot čoavjebáddi. Muhto
ovdabáddi ja bahtabáddi gal lea čanastuvvon nu mo spagáin láve leat,
bajil doppe gitta gos čoavjevuliin leat geažit latnjalagaid.

(Mu diehto-olbmát geat munnje leat muitalan herggiiguin nođiid
guotteheami birra, leamaš Migál-Mihkkal Guovdageainnus, boares
Per-Báltu Kárášjogas ja Stuora-Ásllak Kárášjogas. Tevnnegiid lea
ráhkadan Ivvar-Ivvár, Kárášjogas, gii dál vázzá Statens håndverks- og
Kunstindustriskuvlla.)
