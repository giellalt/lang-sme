
Davviriikkaid eamiálbmogiid riektedilli

Ánde Somby čállán 
Dán sáhkavuođu lean ráhkadan Davviriikkaid
juristačoahkkimii, mii dollojuvvui Oslos 1999. Giittán Alimusrievtti
justitiarius Carsten Smith mávssolaš veahki ovddas ráhkadettiinan dán
sáhkavuođu. Stuorra giitu maiddái professor Birger Stuevold Lassenii,
stipendiáhta Are Stenvikii ja professor Kirsti Strøm Bullii mávssolaš
njulgemiid ovddas. Giittán maiddái universitehtalektora Fredrik
Harhoff buriid ságastallamiid ovddas.  Artihkal lea dárogillii
almmuhuvvon 35. Davviriikkalaš Juristtaidčoahkkima Šiehtadallamiin
s. 503. Artihkal lea sámegillii jorgaluvvon ja almmuhuvvon Romssa
universitehta Juridihka fakultehta čálaráiddus nr 39 "Vihtta
artihkkala sámerievttis", mii ilmmai 2001:s. Jorgalus lea divvojuvvon
2003:s.  1. Álggahus Mu referáhta namma dadjá, ahte berrešin nu
dievaslaččat go vejolaš čilget ja árvvoštallat davviriikkaid
eamiálbmogiid riektedili. Áige- ja viidodatrámmaid geažil, maid dát
ovdanbuktin ferte doallat, šattašii veadjemeahttun bargu, jos dan
galggašii dárkilit čuovvulit nu mo dat čuodjá. Mu áigumuš ii leat
leahkit dievaslaš. Mu vuordámuš lea "mixed audience". Navddán
ahte mii, geat gávnnadat eamiálbmotsešuvnnas, ovddastat olles spektra
dahjege girjju, daid geat eai báljo dovdda eamiálbmotgažaldagaid, ja
fas daid geat dovdet dákkár áššiid, mat guorahallojit, buorebut go
mun. Jos vel in sáhtege buohkaid biebmat gallás, de oainnán iežan
bargun guossohastit veahá biepmu buohkaide. Vaikko vel datge orru
leamen stuorra áigumuš, de goit áiggun čielggadit fáttá
váldolinjjáid, seammás áiggun maiddái ovdanbuktit dihto
reflekšuvnnaid sihke eaŋkil rievttálaš geavatlaš gažaldagaid ja
eambbo prinsihpalaš gažaldagaid hárrái.  Dát riektesuorgi lea
álgodásis, ja dat dilli váikkuha mu áddejumi dán riektesuorggi
hárrái. Vaikko sáhttáge ollu buriid dadjat bohtosiid birra, mat dán
rádjái leat olahuvvon, de áiggun čuoččaldahttit kritihkalaš oainnu
dakkár áššiid ektui, mat mu mielas leat váilevaččat. In dan daga
dan dihtii, ahte áiggošin leat bahánihkkán, váttis dahje fuikolas,
muhto danin ahte leat mielde ságastallamin, gokko ovdánanlinjját
berrejit mannat boahtteáiggis.  Vaikko vel leange váldán badjelasan
leahkit davviriikkaid eamiálbmogiid riektedili fáttá refereantan, de
ferten gal mieđihit, ahte mu máhtolašvuohta Ruonáeatnama rievttálaš
dili ektui lea sakka rájálaš. Dan hárrái mun jáhkán, ahte mu nubbi
korefereanta Frederik Harhoff dievasmahttá mu. Go lean Norgga bealde
eret, de lea mus eanemus máhtolašvuohta Norgga dilálašvuođaid
hárrái, ja válddán eanaš ovdamearkkaid doppe. Ruoŧa ja Suoma beale
riektedilli lea measta ovttalágan ja daid mun namuhan dušše dalle,
go leat čielga erohusat. Dan hárrái mun luohtán, ahte mu nubbi
korefereanta Kaisa Korpijaakko Labba ovdanbuktá dárbbašlaš
dievasmahtti kommeanttaid.  2. Geat gullet eamiálbmogiidda?  Vuosttaš
gažaldat, mii lunddolaččat čuožžila, lea ahte geaid mii
oaivvildat, go lea sáhka eamiálbmogiin? Eamiálbmot-doahpaga birra lea
ollu digaštallojuvvon, ja mii eat galgga dán digaštallamii searvat
dán oktavuođas. Doahpaga guovddážis orrot leamen álbmogat dahje
našuvnnat, maid eallinvuohki lei ásahuvvon ovdalgo našunálastáhtat
válde daid háldoseaset. Vaikko vel eamiálbmogat eai dárbbašge leat
unnitloguálbmoga dilis vissis našunálastáhtaid siskkobealde, de
geavatlaš dilli lea dávjá dakkár. Dábálaš definišuvnnaide gullá
aŋkke dat elemeanta, man mielde eamiálbmogat dávjá leat marginála
dilis našunálastáhta dábálaš mearridanvuogádagaid
ektui. Eamiálbmot-definišuvnna goalmmát čuokkis lea, ahte kultuvrra
ja eallinvuogi eaktivuohta ii galgga leat oalát jávkaduvvon, muhto
deaŧalaš bealit galget leat eallimin.  Eamiálbmogat leat miehtá
máilmmi. Mii leat hárjánan eamiálbmogin gohčodit dakkáriid go New
Zealándda maoriálbmoga, austrálialaš aboriginálaid, Lulli-Amerihká
indiánaid, davviamerihkálaš eamiálbmogiid, Ruošša árktalaš
joavkkuid. Dađistaga leat maiddái Lulli-Ásia ja Afrihká
álbmotjoavkkutge searvagoahtán eamiálbmogiid
šiehtadallanbeavdái. Eamiálbmogiidda leat oktasaš dat, ahte
eanetloguálbmogiid servodagat geahččalit dahje leat geahččalan
duddjot eamiálbmogiid iežaset gova mielde ja ahte eamiálbmogiid
luondduriggodagat leat leamaš ja leat duoguštuvvon dahje ain
duoguštuvvojit. Boađusin lea ahte ollu eamiálbmotkultuvrrat, dasa
lassin ahte dain lea heajos ekonomalaš vuođđu, leat massán
deaŧalaš kulturosiid nugo giela, oskku, lávlunárbevieruid ja
árvovuogádaga.  Davviriikkain leat eahpitkeahttá guokte álbmoga maid
atnit álgoálbmogin: Ruonáeatnama inuihtat ja Davvikalohta
sápmelaččat. Vaikko vel davviriikkaid eamiálbmogiid gaskkas leatge
čiekŋalis sullalasvuođat, de leat maiddái čielga
erohusat. Inuihtain lea sierra nannán gos sii leat
eanetlogus. Sápmelaččat leat unnitlogus earret muhtun unnit
guovlluin. Inuihtain lea leamaš formaliserejuvvon iešstivrejupmi
guhkit áigge go sápmelaččain. Inuihtaid stáhtus eamiálbmogin ii leat
vuođđolágas nannejuvvon, muhto sápmelaččaid stáhtus eamiálbmogin
gal lea vuođđolágas nannejuvvon sihke Suoma ja Norgga
vuođđolágas. Ruoŧas leat guhká jo ságastallan dán áššis, muhto
Ruoŧa vuođđoláhkaaddit eai leat vel nannen vuođđolágas
sápmelaččaid eamiálbmotstáhtusa.  Maŋimuš áiggiid leat Norggas
ságastallan, galggašedjego kvenat - suoma sisafárrejeaddjit, geat
boahtigohte Finnmárkui ja Davvi-Romsii 1700-logu álgogeahčen -
maiddái adnojuvvot eamiálbmogin. Nu guhkás go mun dieđán, de ii leat
dát gažaldat váldojuvvon ovdan Ruoŧa iige Suoma bealde. Norgga
láhkaaddit leat áigá jo suokkardan vuđolaččat kvenaid
eamiálbmotstáhtusa gažaldaga, ja gávnnahan ahte dušše sápmelaččat
sáhttet adnojuvvot eamiálbmogin.  3. Eamiálbmogat ja riekti - muhtun
prinsihpalaš vuolggasajit Álggahusas čuožžilii nubbi gažaldat,
leago riekti heivvolaš hálddašit gažaldatviidodaga, mii čatnasa
našunálastáhta beroštumi sihkkarastit "lebensraum" ja
eamiálbmogiid beroštumi gaskii, ahte sis galgá leat historjá, dálá
áigi ja boahtteáigi. Dán oktavuođas ádden rievtti nu, ahte dasa
gullet riektenorpmat - nugo dat leat čállon ovdamearkka dihtii
láhkamearrádusain - dasa gullet maiddái riekteásahusat ovdamearkka
dihtii duopmostuolut, ja mielde leat maiddái riekteproseassat dahje
rituálat.  Dálá riektejurddašeami vuođđojurdda lea seammalágáš
meannudeapmi. Buohkat berrejit meannuduvvot seammaláhkai. Vaikko
historjjás leat áiggit, goas eamiálbmogat leat vásihan
formaliserejuvvon negatiiva vealaheami, de lea dál dakkár konsensus
dahjege ovttamielalašvuohta, ahte negatiiva vealaheapmi ii berre
dáhpáhuvvat. Dálá eamiálbmotrievtti guovddáš osiin lea dakkár
vuolggasadji, ahte vaikko vel negatiiva vealaheapmi ii galggašege
dáhpáhuvvat, de formála seammalágaš meannudeapmi sáhttá dattetge
duddjot duođalaš sierralágášvuođa. Ovdamearkka dihtii sáhttá dát
dáhpáhuvvat, jos buohkat meannuduvvojit seammaláhkai nu, ahte buohkat
ožžot skuvlafálaldaga oahppat dárogiela. Dalle dárogielat mánát
ožžot eará fálaldaga go sámegielat mánát. Danin eamiálbmotrievtti
váldoprošeaktan dál lea njulget duođalaš sierralágášvuođa, maid
formála seammalágášvuohta sáhttá duddjot, ja positiiva
sierrameannudeapmi lea okta váikkuhangaskaoapmi, maid sáhttá geavahit
eamiálbmotjoavkkuid miellahtuid buorrin.  Čuožžila gažaldat,
geaidda eamiálbmotriekti guoská. Álgočalbmái dát guoská
eamiálbmogiidda. Nugo namuhuvvui, de eamiálbmotriekti livččii
leamaš guovddáš gaskaoapmi sihkkarastit sihke eamiálbmogiid
historjjá, sin dálááiggi ja boahtteáiggi. Dávjá lea riektevuogádat
áidna mearridanvuogádat, mas eamiálbmogiin lea duođalaš
vejolašvuohta beassat buktit ovdan oaiviliiddiset. Nugo leat oaidnán,
de lea eamiálbmot-doaba meroštallojuvvon našunálastáhta-doahpaga
ektui. Vaikko dat dávjá vajálduvvá, de eamiálbmotriekti danin maiddái
gullá našunálastáhtii. Dát vuođđuda doaibmanfriijavuođa rámmaid,
mat našunálastáhtaid ásahusain sáhttet leat ovdamearkka dihtii
eamiálbmotguovlluin, ja našunálastáhtat maiddái geavahit
eamiálbmotrievtti gaskaoapmin njulget boares
vahágiid. Našunálastáhtaid beroštumit eamiálbmotrievtti hárrái
čatnasit dasa, ahte eamiálbmotriekti sáhttá leat okta dain
speadjaliin, mii muitala, doaibmágo našunálastáhta siviliserejuvvon
kulturservodahkan - mas lea dáhttu njulget ovddeš áiggiid
boasttuvuođaid vai leago dat eambbo dakkár fuones servodat, mii ii
beroš iežas historjjálaš ovddasvástádusas. Našunálastáhta sáhttá
eamiálbmotrievttis bokte jogo dagahit boahttevaš buolvvaid
gáržžohallandillái dahje guođđit sidjiide čorges
dili. Našunálastáhtaid eamiálbmotriekti sáhttá maiddái leat
deaŧalaš riikkaidgaskasaš árvvu oažžuma dáfus.  Nugo namuhuvvui,
de válddán vuođđun, ahte riekti sisttisdoallá riekternorpmaid,
-ásahusaid ja -proseassaid. Dat mearkkaša, ahte eamiálbmotrievttis
sáhttet leat golbma parallella prošeavtta. Vuosttažettiin
eamiálbmotrievttálaš norpmain berre leat dakkár sisdoallu, mii addá
luohttámuša daidda geaidda dat guoská, nuppádassii ásahusat, mat
norpmaid galget hálddašit, berrejit duddjot luohttámuša, ja
goalmmádassii proseassat, maidda ásahusat geavahit norpmaid, berrejit
duddjot luohttámuša. Áiggun dárkileappot čilget muhtun dihto
riektenorpmaid vuolábealde, ja danin in áiggoge dás cealkit maidege
dan buorivuođa, bonitasa hárrái mii dain sáhttá leat. Riekteásahusaid
dáfus lea dilli dakkár, ahte eamiálbmotlaš gažaldagat leat
gieđahallojuvvon našunálastáhtaid dábálaš duopmostuoluin. Dat
mearkkaša ahte ásahusain, mat váldet beali nákkuin, main
eamiálbmotrievttálaš argumeanttat leat guovddážis, leat dušše
našunálastáhtaid eanetloguálbmoga miellahtut. Eahpeluohttámuša
sáhttá maid bohciidahttit dan nannen, ahte našunálastáhtat leat guhká
čiehkan eamiálbmogiid historjjá ja kultuvrra
oahpahusvuogádagaidasaset. Eanaš duopmárat unnán dovdet eamiálbmogiid
historjjá, sin eallinvugiid ja sin norpmaid ja árvvuid. Dat, gii
ákkastallá eamiálbmotrievttálaš argumentašuvnnain, sáhttá fertet
doallat vuos álbmotčuvgehusa ja dasa lassin čielggadit ášši
duođaštusaid ja rievttálaš ákkastallama. Vaikko vel eat bijage
gažaldaga davviriikkaid duopmáriid duopmárintegritehtii, de sáhttet
dát áššit mielddisbuktit, ahte eamiálbmotlaš áššit jogo
systemáhtalaččat dubmejuvvojit menddo siivvut eamiálbmogiid ektui
(leatnot dal siivui dieid villaolbmuiguin), dahje eamiálbmogat
systemáhtalaččat šaddet eahpedássidis dillái, daningo duopmárat
eahpesihkkarvuođasteaset sáhttet fas čuovvulit dan bálgá, mii
našunálastáhtaid eanetloguálbmoga miellahtuid mielas lea normála. Dás
ii leat dahkkon makkárge riektesosiologalaš guorahallan, muhto orru
leamen nu, ahte dat, maid maŋimuš namuhin, dáhpáhuvva dávjjit go
dat, maid ovdal namuhin. Prinsihpalaš gažaldagat leat leamaš baicce
hárve Norgga duopmostuoluin. Ruoŧas dat dáhpáhuvai čiežalotlogu
loahpageahčen dovddus Vearroduottaráššis, maid Alimus Duopmostuollu
gieđahalai, ja Norggas dat dáhpáhuvai gákcilotlogu álgogeahčen
dovddus Álaheaju-áššis, maid Norgga Alimusriekti
gieđahalai. Goappašiid stuorra riektedrámain vuoittáhalle
sápmelaččat.  Riekteproseassaiguin mun ádden formaliserejuvvon
áššemeannudeami nugo dat leat meairiduvvon ovdamearkka dihtii
proseassalágain, ja rievttálaš resonnerenproseassaiguin fas nugo dat
leat čilgejuvvon davviriikkaid juridihkalaš metodaoahpa
váldogirjjiin. Dás áiggun dušše kommenteret rievttálaš
ressonerenproseassa vuoimmi duddjot luohttámuša
eamiálbmotgažaldagain. Riektemetoda vuođđun lea našunálastáhtalaš
riekteárbevieruid áddejupmi dan hárrái, mat riektegáldut leat, mo daid
berre dulkot ja mo rievttálaš resonnemeanttaid dahjege
guorahallamušaid galgá hábmet ja ovdanbuktit. Daid vuođđun lea
našunálastáhtaid riekteáddejupmi. Alismusrievtti justitiarius Carsten
Smith lea máŋgga oktavuođas cealkán, ahte kultuvrra guovdileamos
ášši lea dan riekteáddejupmi. Lea hui easkka čuožžilan gažaldat,
makkár saji eamiálbmogiid riekteáddejupmi berrešii oažžut
riekteásahusain. Norggas čuožžilii dát gažaldat dan oktavuođas,
go sámi vuoigatvuođalávdegotti riektejoavku, NAČ 1992:34 s.17,
guđii dán gažaldaga, go čielggadii oamastanvuoigatvuođa Finnmárkku
eatnamiid hárrái. Ruonáeatnamis lea jođus miellagiddevaš prošeakta
heivehit árbevirolaš ruonáeatnanlaš jurddašeami
ráŋggáštusriektedoibmii.  Dálá eamiálbmotrievtti
vuoigatvuođagažaldagat leat eamiálbmogiid iešstivrejumi
organiserema ja formalisema birra. Dáid gažaldagaid oaidnit daid
njuolggadusaid hámis, mat mearridit eamiálbmogiid almmolaš
ovddasteaddji orgánaid sierralágan beliid. Eamiálbmotlaš
guovddášášši lea maiddái oažžut válddi eanariggodagaid hárrái -
dávjá ovdanboahtá dát fáddá eatnamiid oamastanvuoigatvuođa gažaldaga
hámis. Eamiálbmotrievtti guovddášosiide gullá maiddái sihkkarastit
(dahje milloseappot jođálmahttit) kultuvrra earáláhkai, ovdamearkka
dihtii addit ovdamuniid eamiálbmoga nuoraide dihtolágan alitoahpu
váldimis. Eamiálbmotriektái gullá maiddái muhtun muddui njulget
vahágiid, mat leat dáhpáhuvvan našunálastáhtaid
oktiisuddadanpolitihka geažil, ovdamearkka dihtii máhcahit
ruovttoluotta kulturdávviriid, maid našunálastáhta lea dolvon.
4. Eamiálbmogiid ovddasteaddji orgánat Guokte gažaldaga leat
guovddážis eamiálbmogiid orgánaid oktavuođas. Geaid dát orgánat
vuosttažettiin berrejit ovddastit ja makkár váldi dain nuppádassii
berre leat.  Davviriikkat leat erenoamážat dán oktavuođas, daningo
eamiálbmogiid vuosttaš orgánat ásahuvvojedje deike. Dađistaga leat
ovddasteaddji orgánat maiddái ásahuvvon ovdamearkka dihtii Nunavutii
Kanadai. Eamiálbmogiid davviriikkaid ovddasteaddji orgánaid hárrái lea
oktasaš dat, ahte dat leat demokráhtalaččat dan áddejumis, man
mielde dat leat eamiálbmotválljen orgánat ja válljejuvvon
eamiálbmogiid gaskkas. Dat mearkkaša, ahte daid vuođđun lea
jienastuslohku, mii mearrida geas lea jienastanvuoigatvuohta ja geat
daidda sáhttet válljejuvvot. Ruonáeatnamis lea Ruonáeatnama
ruovttustivra doaibmagoahtán miessemanu 1. beaivve 1979 rájes. Sámi
guovlluin ožžo Sámeparlameantta Suoma beallái jagi 1976. Norgga
beale Sámediggi ásahuvvui gis jagi 1989. Ruoŧa beale Sámediggi
ásahuvvui jagi 1982.  Buot Ruonáeatnama fásta ássiin dahje sis, geat
doppe leat orron fásta maŋimuš golbma jagi, lea vuoigatvuohta
čuožžut jienastuslogus, ja dat leage vuođđun gažaldahkii, geain
lea jienastanvuoigatvuohta ja geat sáhttet válljejuvvot Ruonáeatnama
ruovttustivrii. Inuihtat ja dánskkalaččat eai earuhuvvo. Dát
čájeha, ahte Ruonáeana lea čielgasit ráddjejuvvon geográfalaš
guovlu, gos inuihtat leat eanetlogus. Sámi ovddasteaddji orgánaid
dilli lea earálágan. Vuoigatvuohta leat Sámedikkiid jienastusloguin
lea lassin dábálaš jienastanvuoigatvuođa eavttuide, maid duohken
leat objektiivvalaš ja subjektiivvalaš eavttut. Objektiivaeaktu lea
čadnon "ruovttugiella"-terbmii. Gáibádussan lea ahte olbmos lea
sámegiella ruovttugiellan, dahje ahte váhnemiin nuppis, dahje ovtta
váhnenváhnemis lea leamaš sámegiella ruovttugjellan. Norggas gieskat
ođasmahttojuvvui láhka nu ahte lea doarvái, go ovtta máttarváhnemis
lea sámegiella ruovttugiellan. Ruovttugiella mearkkaša giela, mii lea
leamaš váldogiellan ruovttus, gos olmmoš lea bajásšaddan dahje
orron. Subjektiivaeaktu lea ahte dat, gii háliida leat Sámedikki
jienastuslogus, galgá iežas atnit sápmelažžan. Olmmoš galgá
almmuhit skovis, ahte objektiivvalaš eaktu lea dievvan, ahte
subjektiivaeaktu lea dievvan ja ahte háliida iežas čálihit sámi
jienastuslohkui. Čilgehussan, manne Sámedikkiid jienastuslogu
njuolggadusat leat mohkkábut go Ruonáeatnama, lea sámiid unnitlogu
dilli eanaš sámi guovlluin.  Njuolggadusat, geat besset čálihit
iežaset eamiálbmogiid ovddasteaddji orgánaid jienastusloguide,
vuosttažettiin ovdanbuktet dakkár gažaldaga, geat eanetloguservodaga
miellahtuin besset eamiálbmogiid ovddasteaddji orgánaide. Ruonáeatnama
hárrái šaddá váldoáššin, berrešiigo jienastuslohku ráddjejuvvot
nu, ahte dušše inuihtat besset jienastuslohkui. Sámedikkiid hárrái
šaddá gažaldahkan, dagahago gáidanoktavuohta, maid objektiivaeaktu
gáibida, dan, ahte Sámedikkiide levvet eanetloguálbmoga
miellahtut. Nuppádassii lea gažaldat, dagahago gáibádus ahte olbmot
ieža fertejit čálihit iežaset jienastuslohkui registrerema nu
bargogáibideaddjin ja váttisin ahte Sámedikkit šaddet dakkár orgánan,
mat dušše ovddastit erenoamáš berošteaddji olbmuid -
berošteaddjiorgánan dan sadjái go duođalaš ovddasteddji orgánan.
Nugo namuhuvvui de lea nubbi váldogažaldat, mii guoská eamiálbmogiid
ovddasteaddji orgánaide dat, makkár váldi dahje mearridanváldi dain
lea dahje berre leat. Juohke álbmogis ja juohke našuvnnas lea
vuođđoulbmilin, ahte sin mearridanorgánain berre mearridanváldi leat
nu viiddis go vejolaš ja nu čadni go vejolaš. Dát hui sihkkarit
guoská maiddái eamiálbmogiidda. Go eamiálbmogiid ovddasteaddji
orgánaide galgá addot mearridanváldi, ja dát váldi galgá hábmejuvvot,
de dat mielddisbuktá dakkár čuolmma, ahte našunálastáhtaid
mearridanváldi gáržu. Jos vuos našunálastáhtat guorrasit dasa, ahte
eamiálbmogiid ovddasteaddji orgánain galgá leat mearridanváldi, de
ođđa čuolmmat bohciidit. Reálapolitihkalaččat gehččojuvvon, de
lea mihtilmas (jos juo ii vealttakeahttá), ahte našunálastáhtat
doalahit iežaset mearridanvuođu nu lihkahalakeahttá go vejolaš. Dat
mearkkaša, ahte eamiálbmogiid ovddasteaddji orgánat ožžot nu unnán
mearridanválddi go vejolaš - ja áinnas dakkár áššesurggiin, mat
našunálastáhtaid bealis eai leat nu deaŧalaččat. Eamiálbmogiid
ovddasteaddji orgánaid dilemman šaddá čájehit iežaset duođalaš
ovddasteaddji orgánan. Dat mearkkaša dán oktavuođas, ahte eai
berrešii dušše bargat dakkár áššiiguin ja áššesurggiiguin, mat
eai leat nu deaŧalaččat. Heajomus, mii sáhttá dáhpáhuvvat, lea ahte
dat gehččojuvvojit hearvan. Miellagiddevaš gažaldat lea, mo
davviriikkaid našunálastáhtat ovttas eamiálbmogiid ovddasteaddji
orgánaiguin leat čoavdán dáid dilemmaid.  Ruonáeatnama ruovttustivra
galgá ruovttustivrralágain ja dan vuođul dábálaččat oažžut
mearridanválddi buot áššesurggiin. Erenoamážit guoská dát dakkár
áššiide, mat erenoamážit gusket Ruonáeatnama beroštumiide. Dát
galgá dáhpáhuvvat nu, ahte ášši vihkkedallojuvvo dánskka riikka
ovttadaga ektui. Ruovttustivra lea maiddái ožžon duođalaš
mearridanválddi ollu áššesurggiin. Dat guoská Ruonáeatnama
stivrenortnegii ja Ruonáeatnama gielddaide. Áššit, mat maiddái
gullet dasa, leat vearut ja divadat, guovllu guolásteapmi, bivdu,
eanadoallu, boazošaddadeapmi, birasgáhtten, masa gullet
ráfáiduhttinmearrádusat, plánenváldi, sosiála áššit,
dearvvašvuođasuorgi, bargomárkandilli, ealáhusdilit, gálvoháhkan,
olbmuid- ja gálvofievrrideapmi, viessoláigolágat, viessodoarjagat ja
viessohálddašeapmi. Muhto ruovttustivra ii leat ožžon
mearridanválddi dakkár áššiid hárrái go stáhtavuođđoásahus,
stáhtaborgárdoaba, pássa- ja visumváldi, váldi mearridit
stáhtasymbolaid, olgoriikkapolitihkalaš áššit, suodjalus,
ruhtaásahus, ruhtaráhkadeapmi, valuhta, váldi mearridit mihtuid ja
deattuid, persovdnarievtti dábálaš láhkavuogádagat, bearašriekti,
árberiekti, opmodatriekti, ráŋggáštusriektedoaibma ja
giddagasásahusat. Dain áššiin lea Ruonáeatnama ruovttustivrras
ráđđeaddi váldi. Muhto Ruonáeatnama ruovttustivra lea ieš viiddidan
muhtun osiid váldeviidodagastis, ovdamearkka dihtii lea mearridan
Ruonáeatnama leavgga, ja maiddái lea dahkan riikkaidgaskasaš
soahpamušaid Ruonáeatnama ja eará riikkaid gaskkas. Mearkkašahttimus
Ruonáeatnama ruovttustivrii dál várra lea váttisvuohta ruhtadit buot
áššesurggiid hálddašeami.  Davviriikkaid Sámedikkiid dáfus lea dán
fáttá agenda earálágan. Lágat leat hábmejuvvon sierraláhkai Norggas,
Ruoŧas ja Suomas dán áššis. Váldonjuolggadus lea dattetge, ahte
Sámedikkiin ii leat mangelágan mearridanváldi. Daid váldi
paradoksalaččat gohčoduvvo ráđđeaddin. Dán geažil čuožžilit
golbma gažaldaga, vuosttažettiin makkár áššiin sáhttet leat
ráđđeaddin, nuppádassii makkár árvu lea Sámedikki mearrádusain ja
goalmmádassii mo galgá dát váldi jođihuvvot.  Sámedikkiin lea
ráđđeaddi váldi buot sámi beroštumiide guoskevaš áššiin. Dáin
áššiin sáhttet Sámedikkit várra nu gohčoduvvon friija
árvvoštallama mielde mearridit, makkár áššit leat sámi
beroštumiide guoskevaš áššit. Nugo namuhuvvui, de Sámedikkiin lea
dábálaččat dušše ráđđeaddi váldi - dat leat
gulaskuddanorgánat. Dattetge leat Sámedikkit ožžon mearridanválddi
muhtun muddui. Dat gullá lunddolaččat dakkár áššiide go
Sámedikkiid válganjuolggadusaide, dihto almmolaš ruhtajuolludemiide
ja ollu almmolaš hálddašanbargguide. Mu mielas orru Norgga Sámediggi
oažžumin veahážiid mielde mearridanválddi viehka dávjá - dat
mielddisbuktá ahte lea váttis oažžut oppalaš oainnu das, makkár
árvu mearridanválddi gažaldagas lea. Norgga Sámedikki dilli orru
leamen mihtilmas dan dáfus. Goalmmát gažaldaga hárrái, mii lea
prosessuála válddi birra, lea Sámedikkiin dáhpin geavahit
našunálastáhtaideaset hálddahuslágaid, hálddahusrievtti ja muđui
bidjet vuođđun našunálastáhtaid hálddahusárbevieruid.  Lea váttis
árvvoštallat davviriikkaid eamiálbmogiid ovddasteaddji orgánaid
oktasaččat. Mihtilmas sihke ruovttustivrraortnegis ja
Sámedikkevuogádagain lea dattetge, ahte dat leat hui ovttaláganat nugo
eanaš eurohpálaš byrokratiijat leatge. Dat mearkkaša
vuosttažettiin, ahte dat leat oalle divrasat. Dat gáibidit viiddis
infrastruktuvrra ja stuorra byrokratiijaveaga. Unna árktalaš
álbmogiid ektui dat sáhttá gáibidit hui olu resurssaid. Nuppádassii
dat mieldisbuktá, ahte dábálaš oarje-eurohpálaš rationalitehta
doaibmá dáin byrokratiijain. Dat ásahuvvojedje aiddo dainna ulbmiliin,
ahte dat galge seailluhit ja ovdánahttit eamiálbmogiid
kultuvrraid. Sáhttá vel nuge geavvat davviriikkaid eamiálbmogiid
ektui, ahte byrokratiijat hábmemušaideaset geažil dušše ráhkadit
ođđasis daid čuolmmaid, maid dat leat ásahuvvon čoavdit. Lea várra
stuorra hástalus hábmet byrokratiijaid, mat buorebut leat heivehuvvon
sihke álbmogii ja kultuvrii maid dat galgá bálvalit. Jos
buohtastahttigoahtá ruovttustivrra Sámedikkiiguin dan dáfus, makkár
formála válddi dat leat ožžon, de lea ruovttustivra mealgat
ovddabealde, ja dat galggašii hástalit inuihtaid leahkit hui
duhtavaččat dainna, masa leat ollen, ja sápmelaččat galggašedje
gis leat duhtameahttumat. Guovddáš áššin das lea, ahte dat ráhkada
guovttelágan ageandda. Dan válddi, masa Ruonáeatnama ruovttustivra lea
ollen, sáhttet sihkkarit nu, ahte ain šiehtadallet viidáseappot
dánska stáhtain, muhto buohtastahttin Sámedikkiiguin dan hárrái ii
dáidde leat nu ávkkálaš. Muhto baicce Sámedikkiide lea Ruonáeanan hui
ávkkálaš. Ruonáeatnama ruovttustivrraortnet čájeha, ahte dat lea
vejolaš. Dássážii leat sápmelaččaid ektui ákkastallan, ahte
Ruonáeana lea suolu, ja danin lea buot nu olu álkit
inuihtaide. Nunavutas Kanadas lea iešstivrejumi ortnega ásaheapmi
duođaštussan Sámedikkiide, ahte eamiálbmogat eai eisege dárbbaš
orrut sullos vai ožžot muhtun mudduige iešstivrejumi. Okta moatti
áššis, mii sáhttá oaččuhit davviriikkaid Sámedikkiid beassat eret
unohis steampalis, man mielde dat leat mearkkašmeahttun sámi
politihkkáriid sáttokássat, lea ahte dálá váldi sáhttá adnojuvvot
álgun historjjálaš bargui, mii lea ovddosguvlui oaččuhit eambbo
duođalaš iešstivrejumi maiddái sápmelaččaide.
5. Eanavuoigatvuođat Eanavuoigatvuođa gažaldat lea oassegažaldat
dan oppalaš gažaldagas, mii lea eamiálbmogiid kultuvrra ja
servodateallima materiála vuođu hárrái. Eanavuoigatvuođa gažaldat
ii leat nu áigeguovdil Ruonáeatnamis nugo dat lea
sápmelaččaide. Danmárku lea sirdán luondduriggodagaid hálddašeami
ja eanaš osiid almmolaš válddis areálahálddašeami háldui
Ruonáeatnama ruovttustivrii.  Sámi guovlluin leat eanavuoigatvuođat
leamaš guovddážis. Guovddášgažaldat lea leamaš, galgetgo
sápmelaččat oamastit osiid sámi guovlluin, ja eará guovddáš
gažaldat lea gis leamaš, galgágo sápmelaččain leat rivttiiguin
suodjaluvvon geavahanvuoigatvuohta guovlluide, main lea
sáhka. Máŋggalágan ságastallamat leat leamaš sierra
oktavuođain. Gažaldat lea máŋggadimenšuvnnalaš ságastallamis -
mii muhtun muddui lea riddjii. Danin lea váttis geassit váldolinjjáid
dás. Mun duđan danin buktit moadde ovdamearkka.  Sápmelaččat leat
ákkastallan nu, ahte davviriikkaid našunálastáhtain ii lean makkárge
vuoigatvuohta duoguštit eamiálbmogiid eatnamiid, ja ahte
našunálastáhtat danin berrejit njulget dan boasttuvuoda, maid dat
dalle dahke. Našunálastáhtat mieđihit, ahte duogušteamit, mat dalle
leat dahkkon, eai vuođđuduvvan rivttiide, muhto ákkastallojuvvo,
ahte go juo lea vássán nu guhkes áigi dan rájes, go eatnamat
duoguštuvvojedje, dássážii, de fertejit dábálaš oapmerievttálaš
prinsihpat dagahit dan, ahte stáhta ain gehččojuvvo
priváhtarievttálaš oamasteaddjin sámi eatnamiid hárrái.
Ságastallamis lea okta bealli, man birra mun dajan juoidá, mii lea
mearkkašahtti daid rámmaid siskkobealde, mat mis dan oktavuođas
leat, ja dat lea našunálastáhtaid eanetlogukultuvrraid ja
eamiálbmogiid kultuvrraid gávnnadeapmi.  Ovddabealde lean čujuhan,
ahte vuoigatvuođahálddašeapmai gullevaš prinsihpalaš gažaldagat
leat našunálastáhtaid eanetlogukultuvrraid olbmuid hálddus. Mu
čuoččuhus lea, ahte eanavuoigatvuođagažaldagas eanet go eará
gažaldagain dássážii leat oaidnán, ahte riektemetoda válljema - dasa
gullá duođaštusmetoda -, sáhtášii buohtastahttit čuorvumiin
meahcis - olmmoš oažžu vástádusa čuorvuma mielde. Orru leamen
measta nu, ahte eanetloguservodaga metodalaš neavvuid geavaheapmi
mielddisbuktá dan, ahte olmmoš oažžu eanetloguservodaga vástádusa.
Dan riekteáddejumi geavahemiin, masa našunálastáhtaid
eanetlogukultuvrrat mihtet, lea vásihuvvon, ahte sámi ákkastallamiin
ii olat guhkás. Sámi beroštumiin leat váttisvuođat duođaštit
duođalaš geavahusa ja maiddái váttisvuođat ákkastallat sámi
riektedoaimmaheami beale.  Váttisvuođat duođaštit sámi duođalaš
geavahusa oinniimet Aursund-duomus, maid Norgga Alimusriekti
gieđahalai (Rt 1977 s. 1608) ja Härjedalen-duomus, maid Sveg
Diggeriekti gieđahalai. Goappašiid áššiin lei sáhka das, ahte
duođaštit lullisápmelaččaid nákkuvuloš guođohaneatnamiid
geavaheami. Vaikko lullisápmelaččat duođaštusákkastallamiinniset
sihke čujuhedje boares sámi boazonamahusaide báikenamaid vuođul,
goahtesajiide ja boares muitalusaide boazodoalu birra, de lei áibbas
čielggas, ahte goappašat duopmostuolut bijaiga vuođđun
duođaštusárvvoštallamiinniska dan, maid teavsttat sáhtte
duođaštit. Jos dát áššit eai leat áibbas sierralágan áššit, de
lea boađus, ahte njálmmálaš duođaštusat fertejit čáhkket saji
čálalaš kultuvrra duođaštusaide.  Eamiálbmotberoštumiin ii leat
váttisvuohta dušše duođaštanákkastallamiin, muhto maiddái
váttisvuohta ákkastallat riektedoaimmaheamiset hárrái. Buorre muddui
nu orru leamen dilli, go geahččá rievttálaš analysaid, mat leat
dahkkon norgga Sámi vuoigatvuođalávdegotti nuppi oassečilgehusa
(NAČ 1997:4) oktavuođas. Lean ovdal namuhan, ahte juridihkalaš
ekspeartajoavku čielgasit ákkastalai dan beale, manne sámi
riekteáddejupmi ii lean doarvái miellagiddevaš suokkarduvvot ovttas
dainna gažaldagain, galgágo Norgga stáhta adnojuvvot Finnmárkku
matrikulerekeahtes eatnamiid priváhtarievttálaš eaiggádin. Dán
válljema váikkuhussan šaddá, ahte unnán problematiserejuvvon
Norgga/Davviriikkaid eaiggáduššanvuoigatvuođa doaba biddjo
analyhtalaš neavvun. Dát eaiggáduššanvuoigatvuođa doaba de
geahččaluvvo dan eallima ektui, mii davvin lea
ellojuvvon. Eaiggáduššanvuoigatvuođa doahpaga guovddášáššiide,
mat gessojit ovdan, gullá, ahte eaiggáduššama galgá čájehit
eatnamiid duođalaš geavaheami bokte, ahte oamasteddji lea čájehan
eaiggátvuođa ee. nu ahte čuoččuha eksklusivitehta eará
gáibideddjiid ektui, ja ahte eaiggát muhtun muddui lea gávppašan
guovlluid hárrái. Vaikko vel Finnmárkkus sáhttitge duođaštit viiddis
duođalaš sámi eanageavaheami, de sámi eaiggáduššanvuoigatvuohta
hilgojuvvo ekslusivitehta ja gávppašeami geažil. Aiddo maŋimuš lea
miellagiddevaš, daningo gávppašeapmi, mii guorahallojuvvo, lea
vuovdin, mii lea šaddan mielde almmustuhttinvuogádahkii ja eará
almmolaš arkiivvaide. Doppe eat gávnna maidege. Guovllut eai leat
báljo vuvdojuvvon. Soaittáhagas dieđán - iežan sámi ja
boazodoalloduogáža geažil - ahte gávppašeamit dáhpáhuvvet
dávjá. Ášši lea nu ahte almmolaš registrerenvuogádagat eai olat -
eai ge soaitte leat doarvái beaktilatge bálvalit - dan gávppašeami,
mii dáhpáhuvvá ovdamearkka dihtii dálveguohtuneatnamiid dáfus siiddaid
gaskkas.  Mu mielas orru nu ahte eamiálbmotrievttis ii leat doarvái
dušše šiehtadit ášši duođaštemiid ja rievttálaš
resonnemeanttaid hárrái, muhto lea maiddái dárbbašlaš šiehtadit
rievttálaš diskurssa hárrái - mii geavahuvvo ášši
guorahaladettiin. Rievttálaš diskurssa válljen mearrida, mat šaddet
oinnolažžan ja čiegusin rievtti geavaheddjiide. Jáhkán šaddat
stuorra hástalussan davviriikkalaš juristamáilbmái sáhttit bargat
riektenákkuiguin, maid eamiálbmotberoštumit mielddisbuktet. In leat
sihkkar, leago min juristagoddi doarvái stuoris daid áššiid ektui,
muhto sávan dan garrasit.  6. Vuoigatvuohta kulturdoaimmaheapmái Dát
čuokkis sisttisdoallá lohkameahttun gažaldagaid, muhto áiggun
dušše váldit ovdan golbma gažaldaga. Vuosttamustá guoská dasa, ahte
várjalit eamiálbmogiid kultuvrralaš albmanahttima. Nuppádassii guoská
vuoigatvuhtii oažžut ruovttoluotta dávviriid ja "ikonaid", mat
lobiheamit leat dolvojuvvon eret, ja goalmmádassii guoská dasa, ahte
oažžut oahpu iežas gielas ja kultuvrras.  Guovtti vuosttaš
gažaldagas lea inuihtaid dilli ja sápmelaččaid dilli oalle
ovttalágan, ja lea heivvolaš gieđahallat daid ovttas. Kultuvrralaš
albmanahttimiid suodjaleapmi eaktuda oassin, ahte albmanahttin
dakkárin go dat lea, lea dakkár, ahte das lea dahkkivuoigatvuođalaš
suodjaleapmi, juos dan dahkki dahje dahkkit leat dihtosis. Lea veahá
eahpidahtti, ahte eanaš oassi ođđa govvadáidagis, čállindáidagis,
nuohttadáidagis ja filbmadáidagis, mat leat riggát inuihtaid ja
sápmelaččaid gaskavuođas, oažžu ovdamuni dábálaš
dahkkivuoigatvuođalaš suodjaleamis mii doaibmá
davviriikkain. Váttisin šaddá dat oktasašopmodat, mii lei ovdal go
eamiálbmogiid kulturbargiid duodji šattai fidnun. Kultuvrralaš
albmanahttimiin, mat leat šaddan oktasaš proseassaid olis, ii leat
dál riektesuodjalus našuvnnalaččat iige riikkaidgaskasaččat. Dat
mearkkaša, ahte sámi muitalusat ja inuihtalaš muitalusat sáhttet
suoláduvvot. Dat mearkkaša, ahte vaikko makkár Enigma sáhttá váldit
osiid inuihtalaš trumbodánssain ja sámi luđiin, ja geavahit daid
gávppálaččat - boađekeahttá veaháge eamiálbmogiid buorrin
ruđalaččat. Dat mearkkaša, ahte sámi ornamentihkka ja inuihtalaš
tupilak-govvosat sáhttet vulgariserejuvvot ja geavahuvvot
gávppálaččat. Mii sápmelaččat gal leat vásihan dán
vuoigatvuođasuodjaleami váilevašvuoda, daningo Davvi-Suoma
turistamašiidna geavaha sámi gávttiid, duoji ja bassi trumbbuid
seahkalagaid bohccoguolggain ráhkaduvvon truollaiguin ja Roavvenjárgga
semišamanisttalaš juovlastáluin.  Dát váttisvuohta lea hui
konkrehta, ja gáibida ahte davviriikkalaš riekteservodagat
vuosttažettiin oaččuhišgohtet našunála láhkaásaheami, mii
sáhtášii deavdit eamiálbmogiid suodjalandárbbu. Nuppádassii dat
gáibida, ahte davviriikkat dorjot riikkaidgaskasaš barggu oažžut
riikkaidgaskasaš konvenšuvnna, mii suodjala oktasaš
kulturalbmanemiid.  Vuoigatvuođagažaldat oažžut ruovttoluotta
kulturdávviriid, mat leat dolvojuvvon, lea vuolgán das, go
historjjálaččat lea vásihuvvon, ahte miššonearat, eiseválddiid
ovddasteaddjit ja maiddái olbmot, mat vuvde dakkár dávviriid, leat
váldán dáid mielddiset. Jagi 1997 lei mis Norggas dovddus
oaiveskálžoášši, mii sáhtášii áiccalmahttit dán ášši. Ášši
álggahuvvui, go Mons Somby ja Aslak Hætta, goappašagat
steavliduvvuiga jagi 1854, ja sudno oaivvit dolvojuvvojedje Osloi
(Københámmanii?); maŋisboahttit gáibidišgohte oažžut
oaiveskálžžuid ruovttoluotta hávdádeami várás. Áššejođu olis
ovdanbođii, ahte ollu sámi hávddit leat rahppojuvvon ja bázahusat
dolvojuvvon. Danin šattai gažaldahkan oažžut maiddái daid
ruovttoluotta. Mons Somby ja Aslak Hætta oaiveskálžoášši
čovdojuvvui go Oslo universitehta, gos oaivvit ledje - adde daid
ruovttoluotta, ja dat hávdáduvvojedje Álahedjui skábmamánus 1997. Sámi
hávdebázahusášši ii leat vel čovdojuvvon. Muhto eai dolvon dušše
olbmobázahusaid. Stuoramus sámi meavrresgárrečoakkáldat lea
Københámmanis - Davviriikkaid museas, ja sáhtášin namuhit ollu
kulturdávviriid, mat leat guhkkin eret ruovttus.  Dáid áššiid
oktavuođas ovdanbođii, ahte eai gávdno makkárge formálalaš
rievttálaš gaskaoamit, mat bálvalit daid dárbbuid mat
čuožžilit. Amerihkás lea sierra láhka nu gohčoduvvon Native
American Graves Protection and Repatriation Act of 1990, ja mis
Davviriikkain soaittášii leat dárbu dakkár láhkii mii regulerešii
dákkár áššiid.  Go lea sáhka vuoigatvuođas oažžut oahpu iežas
gielas ja kultuvrras, de lea inuihtaid dilli áibbas eará go
sápmelaččaid. Go ruovttustivra lea ožžon válddi dan
áššesuorggis, de lea inuihtaide rabas geaidnu politihkalaš
orgánaineaset dahkat sihke oahpahuspolitihkalaš mearrádusaid ja
vuoruhemiid. Sámedikkit leat gal ožžon veahážiid mielde
hálddašandoaimmaid muhtun oahpahusvuogádatosiin, muhto leat ain
ollásit našunálastáhtaid mearrádusorgánaid hálddus. Dábálaččat lea
dattetge nu, ahte buot sápmelaččain skuvlaagis lea vuoigatvuohta
oažžut oahpahusa sámegielas ja sámi kultuvrras. Dát oahpahus
ollašuvvá dábálaš skuvlavuogádaga siskkobealde.  Maiddái
vuoigatvuohta oažžut oahpu iežas gielas ja kultuvrras áiccalmahttá
vuođđočuolmma, mii lea go lea sáhka das, mo eamiálbmogiid kultuvra
galgá sáhttit suodjaluvvot ja ovdánahttot ásahusaid siskkobealde, maid
našunálastáhtaid modernitehta sáhttá fállat. Čuolbman šaddá, mo
kultuvrra sáhttit fievrridit viidáseappot. Leago dábálaš
skuvlalohkanmearri doarvái eamiálbmoga mánáid ektui fievrridit
kultuvrra viidáseappot, vai galggašiigo dat dáhpáhuvvat vuđoleappot
plána mielde? Čuolbman šaddá ovdamearkka dihtii, joatkašuvvágo
dáruiduhttin skuvllas, muhto dán háve dušše sámegillii, vai galgatgo
geahččat skuvlla nu go dat lea hábmejuvvon našunálastáhtaid
árbevieruin danin áidna vejolašvuohtan mii mis dál lea - ii
dievaslažžan, muhto buorebun go ii mihkkege. Dát gažaldagat
mielddisbuktet ollu nákkuid. Norggas lea leamaš gal garra
digaštallan sámi oahppoplána hárrái, mii čájehii ahte ii galgga leat
gal ollu, ovdalgo álbmoga garra beroštupmi čájeha sihke buriid ja
heajos beliid.  7. Čoahkkáigeassu Dán geahčastaga hámi mielde
gieđahallama ulbmilin lea čájehit, ahte eamiálbmotriekti
sisttisdoallá máŋggageardásaš čuolmmaid. Dáid čuolmmaiguin mii
juristan gávnnadit man iešvuođas dál de fal - studeantan dat lea
midjiide "ii juridihkalaš lohkanmearri", hálddašanrievtti
juristan dat leat midjiide "erenoamáš dáhpáhusat", advokáhtan dat
leat midjiide "váttes lágastanáššit",
áššáskuhttineiseváldijuristan dat leat midjiide "ártegis
spiehkasteamit", duopmárin mii deaivvadat daiguin "amas
ákkastallan"-hámis ja riektedieđadutkin dat leat midjiide
"miellagiddevaš gažaldagat maidda mis ii leat dilli".  Juristan
mis maiddái lea ovddasvástádus servodagaid ektui, maid oktan oassin
mii leat. Eamiálbmotriekti mearkkaša gáibádusa midjiide buohkaide
meannudit nu, ahte min davviriikkalaš servodagat sáhttet albmanit
kulturservodahkan. Hástalusas leat máŋga oasi. Ideologalaš hástalus
lea doarjut servodagaideamet dan soabadallanproseassas, mii dál
dáhpáhuvva eamiálbmotrievtti siskkobealde. Geavatlaš hástalus lea
čájehit dan mađe kultuvrralaš sensitivitehta, ahte sáhttit dovdat
ja dalle maiddái hálddašit eamiálbmotrievtti vugiin, mii
kulturservodahkii lea dohkálaš.  Áiggun bajábealde namuhuvvon
áššiid vuođul ovdanbuktit čuovvovaš tesaid, maid birra sáhttit
ságastallat dán sešuvnnas: Dušše inuihtat ja sápmelaččat sáhttet
adnojuvvot Davviriikkaid eamiálbmogin.  Eamiálbmotriekti lea
deaŧalaš sihke davviriikkalaš eamiálbmogiidda ja davviriikkalaš
našunálastáhtaide.  Lea deaŧalaš dahkat riekteásahusaid
diđolažžan, ahte eamiálbmotriekti mearkkaša kulturerohusaid mat
gáibidit erenoamáš sensitivitehta.  Lea deaŧalaš, ahte
dilálašvuođat lágiduvvojit ortnegii nu ahte dárbbašlaš
vuođđodutkan sáhttá dahkkojuvvot vai dárbbašlaš kultuvrralaš
sensitivitehta sáhttá dahkkot juridihkalaš metoda dábálaš oassin.
Eamiálbmogiid ovddasteaddji orgánat berrejit sihkkarastot dainna
lágiin, ahte dohko eai leava našunálastáhtaid eanetloguálbmoga
miellahtut.  Dilálašvuođat berrejit lágiduvvot nu ahte eamiálbmogjid
ovddasteaddji orgánat sáhttet eambbo hábmejuvvot eamiálbmogiid
kultuvrra ja árbevieruid mielde.  Dilálašvuođat berrejit lágiduvvot
nu, ahte eamiálbmogiid ovddasteaddji orgánat ožžot stuorát
iešstivrejumi. Erenoamážit guoská dát davviriikkaid Sámedikkiide.
Eamiálbmogiid materiálalaš kulturvuođđu berre sihkkarastot
ee. dainna lágiin, ahte eamiálbmogat ožžot beaktilis
hálddašanválddi árbevirolaš guovlluidasaset.  Eamiálbmogiid
árbevirolaš dávvirat, mat ovdal leat dolvojuvvon, máhcahuvvojit.
Eamiálbmogiid oktasaš kulturalbmanahttimat berrejit oažžut
riektesuodjalusa sihke davviriikkaid našunála
dahkkivuoigatvuođalágain ja riikkaidgaskasaš
dahkkivuoigatvuođakonvenšuvnnain.  Vuoigatvuohta oažžut oahpahusa
iežas gielas ja kultuvrras berre hábmejuvvot nu, ahte dat heive
eamiálbmogiid sierra árvvuide, jurddašanvugiide ja árbevieruide.

11. SÁMI VUOIGATVUOĐAT LUONDDURIGGODAGAIDE.
GAŽALDAT GEAVAHUSAS DOLOŠ ÁlGGI RÁJES? 

GUNNAR ERIKSEN Artihkal lea 11. kapihtal Gunnar Eriksena girjjis
"Alders tids bruk", mii olggosaddojuvvui 1993:s. Artihkal lea
sámegillii jorgaluvvon ja almmuhuvvon Romssa universitehta Juridihka
fakultehta čálaráiddus nr 39 "Vihtta artihkkala sámerievttis", mii
ilmmai 2001:s. Jorgalus lea divvojuvvon 2003:s.  11.1 ÁLGGAHUS Norga
lea máŋggaálbmotlaš servodat. Našunálstáhta lea dattege ovttadat
dan dáfus, ahte buot ássit gullet seammá doaibmi, láhkaaddi ja
dubmejeaddji válddi vuollái, beroškeahttá makkár čearddalašvuhtii
gullet. Áiggiid čađa geavahusa njuolggadusaid ektui ja go vuhtii
váldá našunála riekteovttadaga, šaddá váikkuhus ahte njuolggadusat
álgoálggos fertejit gustot ollásit ja seammá láhkai buot riikka
ássiide beroškeahttá makkár čerdii gullet.  Čearddalaš joavkkuid
gaskkas Norggas lea sápmelaččain erenoamáš dilli álgoálbmogin, dat
mearkkaša álbmotjoavkku mat ovdal dahje seammá áiggi go
ráđđejeaddji eanetlohku válddii atnui oasi dálá našunálstáhta
eanaviidodaga.  Čearddalašvuođa doaba lea guovddážis dán
oktavuođas. Čearddalašvuhtii ii gula dušše álbmotjoavkku
olgguldas dovdomearka servodatmálles, kultuvrras, eallinvuogis ja
identitehtas, muhtu vásáhus ahte dat leat earalágan go eará
joavkkut. Ii leat daddjon, ahte joavkku čearddalašvuohta lea
dušše gitta dan siskkáldas proseassain. Maiddái deaivvadeamit, ja nu
maid eará olggobeale joavkkuid váikkuhusat šaddet oassin dán
govas. Dakkár "deaivvadeamit" čearddalaš joavkkuid gaskkas sáhttet
buktit symbiosa, dat oaivvilda ahte joavkkut doibmet iešguđet dasis,
ávkkástallet iešguđet riggodagaiguin, ja nu ellet ráfálaččat
ovttas eaige váikkut ollu nuppiidasaset. Nubbi vejolašvuohta lea,
ahte deaivvadeapmi buktá beroštumivuostálasvuođaid,
ávkkástallangilvvu, dahje gilvaluvvo riggodagaid hálddašeamis. Sámiid
ja dážaid čearddalaš oktavuođain leat leamaš goappašat málle
iešvuođat, mat leat namuhuvvon das bajábealde. Man láhkai,
čielggaduvvo teakstaoasis II: historjjálaš ovdáneami birra.  Maŋŋá
soađi lea sámi álbmot rahčan ollu vai dat adnojuvvošii seammá
dássásažžan, sihke duođalaččat ja rievttálaččat. Sápmelaččat
leat dál politihkalaččat dohkkehuvvon sierra álbmogin. Dat lea
čállojuvvon vuođđoláhkii § 110a, ja sámeláhkii. Sámelága vuođul
lea ásahuvvon sierra ovddasteaddji orgána, Sámediggi. Sámegiella lea
maiddái suodjaluvvon ja lea dárogielain dássálagaid, gč. sámelága
§§ 1-5 ja kap. 3. Ovddeš oktiisuddadanpolitihka ferte atnit
formálalaččat loahpahuvvon Norgga eiseválddiid beales.  Ii leat vel
čielggas mo sámi álbmoga oamastan- ja geavahandilit, vuoigatvuođat
eatnamiidda ja čáziide galget hábmejuvvot. Gažaldaga čielggada Sámi
vuoigatvuođalávdegoddi mii vuordimis galggašii buktit iežas
evttohusa lagamus áiggis. Vuorddihahtti lea ahte šaddet oppalaš
njuolggadusat, mat eanet šaddet guoskkahit vissis guovlluid
hálddašeapmái, go daid materiálalaš oamastandiliid.  Guovlu mas
vuosttažettiin lea sáhka, lea dat guovlu mii árbevirolaččat leamaš
sápmelaččaid hálddus. Dat ii leat seammá go maksimála sámi
viidáneapmi. Háldu dán oktavuođas áddejuvvo nu, ahte mii fertet
gáibidit vissis hearrávuođa guovllu badjel, mii guoská sihke
olmmošlohkui, gillii ja kultuvrii. Dát guovllut leat nu gohčoduvvon
sámi guovddášguovllut, masa gullá Sis-Finnmárku ja stuorra oassi
Nuorta-Finnmárkkus. Muđuid sáhttá geavahit gaskadiliguovlluid gos
sápmelašlohku molsašuvvá, dahje báikkiin gos sámi kultuvra ja giella
ovdalaš áiggi leamaš nanus, muhto dál lea eanet uhcit jávkan. Dakkár
guovlluid gávdnat mii Finnmárkkus muđui ja Davvi-Romssas, ja maiddái
eará unnit guovlluid, omd. Divtasvuodna Nordlánddas.  11.2
RIEKTEČUOLMMAID LAGABUIDDA AIDDOSTAHTTIN Dat mii dás vuolábealde
geahččaluvvo ovdánahttojuvvot lea, ahte lea go nu ahte sámiid
vuoigatvuođat luondduriggodagaide dain guovlluin, mat álo
adnojuvvojit sámi guovddášguovlun, lea gitta daid guovlluid álgo
márramis maid sápmelaččat čađahedje dolin. Dasa lassin leago
maŋit áiggi hálddašeapmi ja geavahus doalahuvvon áiggiid čađa, nu
ahte gažaldat viidáseappot ii leat ahte leatgo vuoigatvuođat vai
eai, muhto makkár hámis ja makkár viidodat dain leat dahje galggaše
leat.  Dábálaš konstruktiiva jurddašanvuogi mielde šaddá jearrat,
leago dás sáhka oamastanvuoigatvuođas, mii álo áddejuvvo
ollisvuohtan, buot positiivvalaš ja negativvalaš ráđđejumiid
submin oamasteaddji gieđas. Dán doaibmi oamastanriektedoahpagis
geavahit maid nu gohčoduvvon ráddjejuvvon vuoigatvuođaid, mat eai
guoskkat buot oamasteaddjiráđđejumiid. Ráddjejuvvon rievtti
vuođđudanvuođđu vástida makkár ráđđejumit gusket ovttaskas
riektái. Go lea bidjan doaibmi oamastanriektedoahpaga vuođđun, de
lea láhkaaddi beales dušše dohkkehan erenoamáš sámi vuoigatvuođaid
boazodoalus, ja dalle muhtun lágan nana geavahanvuoigatvuohtan,
máinnašuvvon ee. dálá gustojeaddji boazodoallolágas §
9. Oamasteapmi lea priváhta eanaoamasteddjiin ja stáhtas, mii
oktoráđđejeaddji lex regalia bokte dieđihii alddes
njuolggaoamastanrievtti daid oamasteaddjikeahtes guovlluid badjel dálá
Finnmárkkus. Go ii oktage vuosttildan dan vuoigatvuođadili dahje dat
doalahuvvui, de lea áddejupmi ahte stáhta lea Finnmárkku eatnamiid
rivttes oamasteaddji ciegganan duohta riektin. Oapmeriekteteorias lea
áiggiid čađa digaštallojuvvon galgágo ovddeš lobihis boahtin
eatnamiide oažžut suodjalusa dan láhkai ahte dat ii
vuostálastojuvvo. Dat lea biddjojuvvon vuođđun ee. cealkagis ahte
"suollaga árbbolaččat sáhttet gáibidit".  Jus oaidninsaji molsu
ja geahččala oaidnit duohtavuođa sápmelaččaid beales, de dilli
orru leamen earalágan. Dološ sámi riekteárbevierus eai geavahan
aitosaš oamastanvuoigatvuođa nugo mii dovdat dan. Oamastanriekti
norgalaš áddejumi mielde bođii easkka dalle, go sápmelaččat
duođas álge eanadoaluin bargat, man movttiidahtii
"eanadilálašvuođaid buoret ortnet Finnmárkkus", mii šattai
go ásahuvvui vuosttas eanajuohkinmearrádus. Siidda árbevirolaš
guovlluid geavaheapmi lea karakteriserejuvvon muhtunlágan
geavahanvuoigatvuohtan. Jus doaibmi oamastanriektedoahpaga vuođul
ferte navdit, ahte geavahanvuoigatvuohta ferte leat
oamastanvuoigatvuođa oktavuođas, de dát doaba ii leat anihahtti
diliide ovdal go našunálstáhtat ožžo válddi davviguovlluid
badjel. Jus geatge galggašedje oažžut "bázahusvuoigatvuođaid",
de dat galggašedje leat sápmelaččat guđet leat dán guovllu
eanetloguálbmot. Oažžu leat nu ahte geavahanvuoigatvuohta
sátnelihttu heive buorebut diliide jagi 1750 maŋŋá, vaikko vel
sátnelihttu stuorimus mearkkašupmi leige, ahte stáhtaválddis lei
dárbu "našunáliseret" ođđa guovlluid, mat bohte
rádjakommišuvnna olis. Finnmárkkus dilli lei nu, ahte sápmelaččat
masse iežaset rievttálaš ráđđejumi, muhto duođalaš ráđđejupmi
bisui ain, muhto rievddai dađistaga oalle ollu, go stáhta rievttálaš
ráđđejupmi bođii oidnosii duođalaš
disposišuvnnain. Riektegeavadis sáhtášii danin geavahit guokte
váldolinjjá, okta ovdal ja nubbi fas maŋŋá 1970. Áigodaga ovdal 1970
gohčodan "vigihis ávkkástallanáigodahkan", ja áigodaga maŋŋá
1970:s otnážii fas "riektedohkkehanáigodahkan".  Manin galgá
konstruktiivalaččat gohčodit sámi vuoigatvuođaid, lea sihke
rievttálaččat ja politihkalaččat váttis gažaldat. Mu oainnu
mielde lea lunddoleamos gohčodit sámiid vuoigatvuođaid
luondduriggodagaide hálddašanvuoigatvuohtan, mas lea olles
elastisitehta. Dát oaidnu lei ee. ovdan "vearroduottaráššis",
NJA 1984 s. 1: "Elásttalaš hálddašanvuoigatvuođa čuoččuhus orru
mielddisbuktimin, ahte stáhtas galggai leat dušše nominealla
oamastanvuoigatvuohta, ja sámiin ledje buot ovdamunit mat eai leat
váldojuvvon eret; vuoigatvuohta galggašii leat "elásttalaš"
seammá láhkai go láve leat oamastanvuoigatvuođa ektui". Dakkár
hálddašanvuoigatvuohta gusto sámiide álbmotjoavkun ja gusto
prinsihpalaččat guovlluid ávkkástallan árbevirolaš
geavaheapmái. Dát lea ILO-konvenšuvnna ulbmiliid mielde. Dattege
bohciida maid sierra gažaldat, gávdnošiigo duođalaš ágga vealtadit
sierranas fápmudusaid, nugo omd. vuoigatvuođa minerálaide.  Dát
mielddisbuktá praktihkalaččat ahte šaddá maid dárbu sirdit
hálddahusválddi sámi orgánaide. Dát mielddisbuktá gelbbolašvuođa
sirdima Sámediggái, mii dagahivččii dán orgána váikkuhusaid duohtan,
dasa lassin ferte hukset hálddašanortnega dása. Oppalohkái lea dát
stuorra ovdagovva go stivrenváldi lea sámiid hálddus, ja doaimmahuvvo
báikkálaččat sámiid eavttuid mielde.  Maŋimuš gažaldat lea,
diktágo riektepolitihkalaš vuoigŋa dakkár rievdadusaid. Ovdáneapmi
lea mannan stuorát dovddastusaid guvlui, muhto dat leamaš dán rádjái
eanet formála iige duohta iešvuohta. Vuođđolága § 110a ja
Sámedikki ásaheapmi lea eanet ideologalaš go čielga mearrádus, ahte
sámiin leat vuoigatvuođat luondduriggodagaide. Dát gažaldagat leat
dattege čielggadeami vuolde, muhto jearaldat lea, mielddisbuktágo dát
makkárge mearkkašahtti rievdadusaid. Lea unnán ávki guhkes
riektehistorjjálaš čielggademiide sámi geavahusa ektui nu guhká go
ii gávdno dovddastandáhttu. Mun in áiggo guoskkahit dan dárkileappot.
11.3 HISTORJÁ. 1700-LOHKU - DEHÁLAŠ RIEVTTÁLAŠ EARRU Dál lea eanaš
ovttamielalašvuohta, ahte sápmelaččat ledje vuosttasin dahje okta
dain vuosttaš álbmotjoavkkuin, mat ovddemuš bohte
Davvi-Skandináviai. Jus gorravárrekultuvra lea sámi kultuvra dahje
eará ja vel boarrásat kultuvra go sámi kultuvra ii galgga gieđahallot
dás. Vuosttas luohtehahtti Norgga válddahusat leat
Håløygalašoaivámuš Ottara muitalusat 800-logus. Dan čilgehusa
mielde gulai buot eana Gaska-Romssas davás sámiide. Gaskaáiggis ja
ovddosguvlui ii dahkkojuvvon makkárge rahčamuš našunálstáhtaid
beales rádjageassima ektui. Davimus guovllut ledje dálá Ruošša ja
daid guovtti davviovttastumiid oktasaš vearroeanan. Dađi mielde go
olmmošlohku lassánii, de lassánii maid sisafárren ja koloniseren
dáidda guovlluide. Dat mielddisbuktá ahte gilvu riggodagaid alde
lassána, vaikko vel dážat álggos dušše válde atnui olggumus
riddoguovlluid.  Áiggi mielde ja lassánan sisafárrema geažil
beroštisgohte našunálstáhtat eanet ja eanet davviguovlluin. Otná
sámi rievttálaš dili duogáža, mii guoská eana- ja
čahcevuoigatvuođaide, mii gávdnat 1700-logu gaskamuttus. Jagiin
1742-45 dagai majuvra Peter Schnitler rádjaiskkademiid
rádjaráđđádallamiid várás Ruoŧain. Su rádjagirijis boahtá ovdan
ahte ii lean regulerejuvvon priváhta oamastanvuoigatvuohta eatnamiidda
dáin guovlluin. Stuorra guovllut ja olmmošvátnivuohta dagahii, ahte
ii lean dárbu dábálaš eanavuovdimii, oktan opmodatregistreremiin ja
čuoldimiin. Seammá láhkai ledje 1687 Finnmárkku ámtamánnigohččosat
earaláganat go eará ámtaid várás, go váillui ee. dábálaš gohččosa
7. čuokkis, mas ámtamánnii gulai "bearráigeahččat buot min
gullevaš eatnamiid, gittiid ja opmodagaid... dat eai galgga
boastuvuođain eretváldot dahje earáhuhttot". Dát mearkkaša,
ahte eai Københámmanisge rehkenastán Finnmárkku dábálaš
kruvdnoopmodahkan. Schnitler fuomášahtii maiddái, ahte sápmelaččat
leat "Finnmárkku rivttes ja boarráseamos ássit". 1751
rádjasoahpamušas Ruoŧain vuittii Dánmárku-Norga suverenitehta muhtun
guovlluid badjel, mat ovdal ledje oktasaččat, ee. stuorra oasi
Sis-Finnmárkkus, maid dál gohčodit Finnmárkku duottarin. Maid
Dánmárku-Norga oaččui maŋŋá soahpamuša, lei stáhtarievttálaš
suverenitehta. Ii lean vissásit makkárge priváhtarievttálaš
oamastanvuoigatvuođa sirdin gal. Ruoŧŧa ii sáhttán dán oktavuođas
addit eanet rivttiid go mat alddis ledje. Sámiid
priváhtarievttálaš ráđđejupmi regulerejuvvui rádjasoahpamuša
sierra lásahusas, nu gohčoduvvon Lappekodicillas. Lassebeavdegirji
regulere sápmelaččaid iešguđet našunálstáhta "vuollásažžan"
ja sii sáhttet atnit goappašiid riikkaid eanaviidodaga jođedettiin
bohccuiguin. Art. 10 lea dat oassi lassebeavdegirjjis, mii
čiekŋalepmosit regulere priváhtarievttálaš ráđđejumi, mas boahtá
ovdan ahte johtinvuoigatvuohta riikkaid gaskkas galgá čuovvut
"dološ vieruid", ja ahte sámiin lea "dás duohko"
vuoigatvuohta "ávkkástallat eatnamiin ja gáttiin fuolahan dihtii
elliideaset ja iežaset dili". Dan maid lassebeavdegirji dás fállá,
lea unnimus eaktu sámiid birgenvuođu sihkkarastimii, muhtunlágan
"servodatlihttu" mii leai dárbbašlaš "Sámi nášuvnna/álbmoga
seailluheapmái". Jus geavaha lassebeavdegirjji
priváhtarievttálaš vuođđun oamastanráđđejupmái, dalle čielgasit
geavaha riektegáldu menddo viidát. Jus almmatge dáhttu
lassebeavdegirjji atnit Norgga ja Ruoŧa oktasaš sámi vuoigatvuođaid
dohkkeheapmin, sáhttá dadjat ahte dálá rievttálaš dilli soahpá
lassebeavdegirjjiin. Juohke dáhpáhusas fertejit maŋŋá dohkkehuvvon
boazodoallosoahpamušat ja daid lassin ásahuvvon siskkáldas
boazodoallolágat leat dievasmahttán ja dahkan dárbbašmeahttun
rádjasoahpamuša lassebeavdegirjji (kodicilla), mas dál lea dušše
historjjálaš mearkkašupmi. Dattege lea lassebeavdegirjjis stuorra
ideologalaš mearkkašupmi sámi vuoigatvuođagáibádusaid hárrái, ja
dat maid ferte mearkkašit ollu duogážin sápmelaččaid gáibádusaid
áddemii. Muhtun muddui sáhttá dadjat vissásit ahte okta dain stuorámus
sivain, manin Finnmárkku duoddaraŧ31 šádde dáža válddi vuollái, lei
go Guovdageainnu/Kárášjoga guovlluid sámesiiddat johte bohccuiguin
rittu geasseorohagaide. Dát lei deháleamos ágga, manin dat guovllut
váldojuvvojedje oldenburggalaš stáhtalihttui. Duogaš áddejupmi
stáhta ráđđejupmái Finnmárkku eatnamiid badjel, lea dan áiggi
ráđđejeaddji tesa, ahte buot eana mii ii lean priváhta, gulai
gonagassii. Njuolggadusat, mat bohte 1750-logus, dahke maid ahte
Finnmárkku eatnamat šadde stáhtaopmodahkan. Vuosttas njuolggadusat,
mat bohte jagi 1753, ledje guokte reskripta (čállosa), mat
regulerejedje vuovdečuollamiid Álttá-guovlluin. Njuolggadusat leat
dušše hálddahuslaččat, muhto reskripta álggahusas gohčoduvvo
vuovdi "Finnmárkkus midjiide gullevaš Álttá vuovdin". Lea
dieđusge vejolaš atnit dan cealkaga muhtunlágan cealkkateknihkkan,
maid oktaválddálaš gonagasat geavahedje dekretain/gohččumiin, main
lei dábálaš geavahit cealkagiid mat bidje gonagassii peršovnnalaš
iešvuođaid ja vuoigatvuođaid mat ođđaáiggi demokráhtalaš
riekteáddejumis livčče veadjemeahttumat. Nuppe beales de leat dakkár
ja sullasaš njuolggadusčoahkit adnojuvvon badjel 200 jagi
"lágalaš vuođđun" stáhta ráđđejupmái Finnmárkkus.
Mearrideaddji dokumeanta dán dehálaš áigodagas lea dattege nu
gohčoduvvon 27.5.1775 eanajuohkinmearrádus. Eana juhkkojuvvui
nuvttá orrunsajiide. Ágga lei ahte go stáhta sáhtii addit eatnama
priváhta olbmuide, de lei stáhta dan eatnama oamasteaddji
maid. Vuoigatvuođasirdin dáhpáhuvai systemahtalaččat ja
vuosttaldeami haga. Go ii oktage váidalan de dat geavahuvvui ággan,
ahte eai gávdnon buoret oamasteaddjigáibideaddjit, nu ahte sirdin
geavai prinsihpa mielde, ahte ii oktage sáhte sirdit eanet
vuoigatvuođaid go mat sus leat. Mearrádusa ulbmil ii lean dattege nu
viiddis go orru leamen, ulbmil lei vuosttažettiin juohkit
riddoguovlluid ássi dáža álbmogii gilvineatnama. Maŋit ja sullasaš
eanavuovdinlágain ledje njuolggadusat, main gáibiduvvui ahte galggai
máhttit dárogiela jus galggai oažžut eatnama.  Maŋit áiggi leat
njuolggadusaid ulbmilat rasttilduvvon nu ollu, daningo sápmelaččat
ledje fámuheamit Københámmana mearrideaddji eiseválddiid ektui, ja
daningo doppe besse hehttekeahttá ásahit riektedili dakkárin go
gávnnahedje vuogasin alcceseaset.  Maiddái dálá eanaláhka stáhta
matrikulerekeahtes eatnamiid birra Finnmárkkus, mii ásahuvvui
njukčamanu 12. b. 1965, geavaha sátnelihtu, ahte stáhta lea
"matrikulerekeahtes eatnamiid" "oamasteaddji".  Dát boahtá
čielgasit ovdan §§ 2 ja 3, muhto boahtá maid čielgasit ovdan
oktavuođain muđuige. Nugo dás bajábealde boahtá ovdan, lea unnán
eahpádus ahte dat sátnelihttu álgoálggos juo lei dohkketmeahttun, ja
lea maiddái dál estehtalaččat unnán geasuheaddji. Dat doalahuvvo ain
almmolaččat, muhto nugo ee. Sandvik oaivvilda, de ii leat šat
dát riektedilli dohkálaš.  11.4 PERSONÁLA RÁDDJEMIS - IEŠGUĐETLÁGAN
RIEKTEVUOĐĐU Dološ áiggi rájes geavahusa njuolggadusaid ektui lea
čielggas ahte sápmelaččat, dego buot eará Norgga olbmot sáhttet
gáibidit njuolggadusaid ja háhkat vuoigatvuođaid daid vuođul. Dat
čuovvu 1960 Rt. s. 810, "SIFI-duopmu", ahte Finnmárkkualmennega
ektui gustojit seammá oamastannjuolggadusat go muđuid riikkas. Dan
dihtii ii leat vuolggasadji dušše lunddolaš, muhto lea maid
dieđusge vuođđonjuolggadussan, ahte geavahus gusto dološ áiggi
rájes. Jus njuolggadusat fertejit heivehuvvot, dat gieđahallojit
maŋŋá.  Dat mat sáhttet háhkkojuvvot, leat ovdalis juo namuhuvvon,
dat leat sihke individuála ja kollektiiva vuoigatvuođat. Maid galgá
atnit kollektiivvalaš vuoigatvuohtan, sáhttá dagahit váttisvuođaid
nugo namuhuvvui. Álggos válddahusas lea geahččaluvvon gáibidit
unnimus gáibádussan vejolašvuođa ráddjet joavkku, nugo dan
oktavuođas omd. sápmelaččaid Unjárggas. Dat šaddá leat
oamastanlága (hevdsl.) § 8 mielde, mii guoská
giliide/giliservviide. Váttisvuođat šaddet easkka go manná ain
guhkkeliidda. Ovdamearkka dihtii šaddá eahpádus, oaivvilduvvogo
Unjárga gillin - vai gieldan. Ii leat nu mearkkašahtti mii dán
dáhpáhusa čoavddus lea, go gielda ain juo vuos gullá "nubbi viiddis
biras"-eavttu vuollái, oamastanláhka § 8,2. Gažaldat das duohko
šaddá, sáhttágo sápmelaččaid atnit álbmotjoavkun dego "nubbi
viiddis biras". Ovdabargguin ii boađe ovdan eará, go ahte "sáhttá
leat váttis mearridit". Nuppe beales gáibida ILO-konvenšuvdna
nr. 169, mii guoská álgoálbmogiide ja čearddalašjoavkkuide iehčanas
stáhtain, ahte álgoálbmotjoavkkus sáhttet leat oktasaš
eanavuoigatvuođat. "Álgoálbmogat" leat konvenšuvnna mielde
álbmotjoavkkut, mat leat ássan iehčanas stáhtain dahje osiin dain
ovdal dálá stáhtavuođđudeami dahje dan rádjageassimiid. Dasa lassin
gáibiduvvo, ahte sis lea ain álbmotjoavkku
identitehta. "Identitehta" ádden nu ahte dat čilge
čearddalašvuođa doahpaga, mii lea viidát ja gokčá eanet beliid
álbmotjoavkku iešvuođain go "identitehta" doaba, vaikko vel ii
dárbbašge dahkat makkárge duohta erohusaid dán oktavuođas. Dán
oktavuođas lea "iežas identifiseren" dehálaš konvenšuvnna
art. 1. nr 2 hárrái. Parallealla dasa lea sámelága § 2-6, man
váldoeaktu jienastuslohkočáliheapmái lea, ahte galgá buktit
julggaštusa man mielde atná iežas sápmelažžan. Muđuid gáibiduvvo
ahte álbmotjoavku lea unnitlogus stáhtačohkiidusas, dahje eará sivaid
geažil váilu váikkuhanvejolašvuohta dan siskkabealde. Norga lea
dohkkehan konvenšuvnna (1990), ja Norgga beales eaktuduvvo, ahte
siskkáldas riekti soahpá dainna (presumpšuvdnaprinsihppa). Siskkáldas
rievttis eai leat mearrideaddji njuolggadusat, mat addet sámi álbmogii
oktasaš vuoigatvuođaid eatnamiidda. Dan láhkai dat doarju "nubbi
viiddis biras" oamastanlága § 8,2:s nu viidát ahte doaba sáhttá
gokčat olles álbmotjoavkku.  Eavttus, ahte Norgga riekti soahpá
konvenšuvdnii sáhttá govttolaččat njuolgga čuovvut, ahte
boazodoalloláhka addá boazosápmelaččaide vissis oktasaš
vuoigatvuođaid. Jus galgá beassat boazodoaluin bargat, eaktuduvvo
lága 4. § mielde sámi sogalašvuođa lassin, ahte fertejit leat
bearašoktavuođat ealáhussii; dát mearkkaša ahte nuppi váhnemis,
áhkus dahje ádjás leamaš boazodoallu váldoealáhussan dahje ahte son
lea náitalan boazodolliin. Dattege barget dušše sullii 10 proseantta
sápmelaččain boazodoaluin, nu ahte ii sáhte dadjat ahte
vuoigatvuođat dán lága vuođul gustojit olles sámi álbmogii, muhto
dušše boazosápmelaččaide geat leat unnitlohku álbmogis. Eará
momeanta lea, ahte eatnamat leat guorban go boazolohku lea menddo
stuoris, nu ahte šaddet unnidit boazologu ja nu maid
boazosápmelaččaid logu, nu ahte dát joavku vissis áiggi geahčen
šaddá ain unnit.  Lea unnán eahpádus ahte oktasaš vuoigatvuođaid
háhkama njuolggadusat dološ áiggi rájes geavahusas ollet seammá
guhkás go oamastanlága (hevdsloven) § 8,2, dasgo dat njuolggadusat
ledje prinsihpalaš vuođđun buot olbmuid vuoigatvuođa háhkamiidda
ovdalgo oamastanláhka ásahuvvui jagi 1966. Dán oktavuođas sáhttá
čujuhit 1910 Rt s. 200, mas lea sáhka johtolatvuoigatvuođa háhkamis
muhtun birii nugo mat ovtta gieldda ássiide. Nuppe beales ferte váldit
vuhtii, ahte bearráigeahččan ráddje man stuorra mearrilmeahttun
joavku sáhttá doaibmat sierra riektesubjektan. Dábálaččat lea váttis
iskat, devdetgo buohkat joavkkus riekteháhkaneavttuid, ja lea
maiddái jurddašeames ahte vissis ovddut,
omd. guollebivdinvuoigatvuođat, addojuvvojit menddo
ollugiidda. Ovdamearka várrugeabbot guoddui gávdnat 1963
Riektečállagis s. 370, "Lågen/Faabergga-duopmu". Álgoálggos
gáibidedje guoddaleaddji guollebivdit ahte bivdinvuoigatvuođat galget
gullat buot Faabergga gieldda ássiide, nugo lei ovdal go Lillehammer
rátkojuvvui jagi 1827. Dán guovllus orro sullii 20.000 olbmo
duopmoáigodagas. Unnitlohku celkkii dán oktavuođas, ahte ferte bidjat
stuorra gáibádusaid riekteáddejupmái go navdojuvvon vuoigatvuohta
galgá addojuvvot "mearrilmeahttun olmmošjovkui", muhto
gažaldat ii guorahallon duođe eanet, go buot guoddaleaddjit orro
Faabergga stášuvnna luhtte. Okta eará ovdamearka, mas muhtun stuorra
vuoigatvuođaguoddijoavku ráddjejuvvo, gávdno 1972 Rt:s s. 77,
"Sperillen-duopmu". Dás deattuhuvvo loahpalaččat oktavuohta
"birrasii ja opmodahkii".  11.5 MAID SISDOLLET SÁMI VUOIGATVUOĐAT
?  Dađistaga go dogmáhtalaš (gáržžiduvvon) oaidnu oamastandiliide
ovdánii, šattai dán oainnu mielde lunddolaš, ahte sápmelaččat
rehkenastojuvvojit dego eanahis álbmogin 1800-logus. Dárogiela
máhttingáibádus, mii lei eaktun eatnama oažžumii, jávkkai gal vehá
áiggi geažes, muhto vuosttaš áiggi maŋŋá 1750 attii dušše
lappekodicilla vissis vuoigatvuođaid. Ahte ii sáhttán gávnnahit
makkárge oamastanvuoigatvuođa lassebeavdegirjji vuođul, nannejuvvo
čuovvovaš lágas, jagi 1883 oktasašsámelágas (felleslappeloven).
Dán lága ovdabarggut meroštallet sápmelaččaid nuppi olbmo opmodaga
geavahusa boazodoalu oktavuođas, "vahágahtekeahtes ávkkástallan- ja
geavahanvuoigatvuohtan mii ii dagat meahcceoamasteaddjái makkárge
positiivvalaš táhpa". Seammá guoddu lei jagi 1897
sámekommišuvnnas maid. Das navdojuvvui ahte boazodoalloealáhus jávká
ja ferte čáhkket saji "eanadoalloealáhussii". Dattege ii
dahkkojuvvon makkárge mearkkašahtti gáržžidus nannejuvvon
árbevirolaš dilálašvuođaid ektui, mat ledje kodifiserejuvvon jagi
1751.  Oaidnu, ahte sápmelaččaid boazodoallovuoigatvuohta lei
vigihis ávkkástallanvuoigatvuohta, bisui gitta "Álttesjávri
II-duomu" rádjái Rt. 1968 s. 429. Dán áššis addojuvvui guovtti
Ruoŧa sámeorohahkii buhtadus ee. guohtoneatnama massima ovddas go
Álttesjávri báddaduvvui. Dáinna duomuin mearriduvvui ahte sámi
vuoigatvuođain lea buhtadusvuoigatvuođalaš suodjalus. Dat
čuovvoluvvo ee. jagi 1975 Rt. s. 1029, mas daddjo ahte boazodoallu
lea "erenoamážit suodjaluvvon".  Dán duogáža ektui rievdaduvvo
jagi 1978 ođđa boazodoallolága ovdabargguin dogmáhtalaš oaidnu sámi
vuoigatvuođaid hárrái. Jagi 1960 Boazodoalloláhkalávdegotti
evttohusas duođaštuvvui ahte sápmelaččain leamaš juo doložis
oktovuoigatvuohta (monopovla) boazodoalloealáhussii. Dát lea fas
dagahan vuoigatvuođaid sámiide daid guovlluin, gos dat ealáhus
doaimmahuvvo. Dát vuoigatvuođat namahuvvojit "muhtun lágan
servituhttan". Nuppiiguin sániiguin gieđahallá lávdegoddi
vuoigatvuođaid ollislažžan, iešguđetlágan váttislaš fápmudussan,
maid guovddáš vuolggasadji lea boazodoalus. Mii guoská
vuoigatvuođa(id) nanusvuhtii, geavahuvvo namahus
"sierravuoigatvuohta" sápmelaččaid monopovladili duogáža ektui
mii guoská boazodollui, seammás go nuppe dáfus fas leat veháš
várrugasat, ja dadjet ahte dás lea sáhka "muhtun lágan
almennetláganaš geavahanvuoigatvuođas". Jurddan šaddá dán
mielde ahte sámiin čearddalaš joavkun leat vuoigatvuođat
mearriduvvon boazoguohtunguovlluide, mat leat meroštallojuvvon lágas,
ja mat oktiibuot šaddet nana geavahanvuoigatvuohtan,
omd. sierravuoigatvuohtan almennegis. Seammá riektedilli lea
Ruoŧasge. "Vearroduottaráššis", NJA 1981 s. 1, gávnnahuvvui
ahte dat riektedilli, mii jagi 1886 boazoguohtunlágas ásahuvvui,
dagahii ahte sámiid vuoigatvuođat dál leat ollislaččat
regulerejuvvon lágas. 11.6 VUOIGATVUOĐAT BUOHKAIDE?  Dán vuođul,
mii bajábealde namuhuvvo, mii sáhttit váldit vuođđun dan, ahte sámi
vuoigatvuođat eatnamiidde ja čáziide dál leat dušše
ealáhussuodjaleapmin, mii gáržžes áddejumi mielde lea ollislaččat
regulerejuvvon boazodoallolágas. Dát vástida liberalisttalaš
árbbi, masa Norgga riektevuogádat vuođđuduvvá. Das čuovvu ahte
buvttadanvuhtiiváldin deattuhuvvo dan dáfus ahte árvobuvttadeapmi lea
daninassii ávkkálaš servodahkii, ja ahte dakkár ávkkálašvuohta lea
iešalddes ulbmil oktonassii. Árbevirolaččat leamaš várrugasat
addit ovttaskas olbmuide ja joavkkuide vuoigatvuođaid dušše sin
olmmošstáhtusa vuođul. Spiehkastagaš lea ahte ferte leat
sápmelaš jus galgá beassat bargat bohccuiguin. Ealáhusa
sisabeassaneaktun lea nuppiin sániin olbmo stáhtus.  Vuođđolága §
110a ásahemiin lea dát vuolggasadji heivehuvvon. Dáinna lea
rahppojuvvon vejolašvuohta sirdit vuoigatvuođaid sápmelaččaide
"álbmotjoavkun", iige dušše ealáhusbargin. Go § 110a:s lea
sáhka sápmelaččaid "ealáhusaid" "sihkkarastimis ja
ovdánahttimis", dát ferte mearkkašit sihke eanetlogunamahusa
paragráfa ektui, ahte áigot olles sámi álbmogii addit vuoigatvuođaid,
eaige dušše boazodolliide. Mat sámi ealáhusat leat, lea
dárkileappot čilgejuvvon 12. davviriikkaid sámekonferánssas
1983:s. Meroštallama váldosisdoallu lea: "Sámi ealáhusat leat
vuođđoealáhusat (eanadoallu, boazodoallu, guolástus, bivdu ja eará
meahcceávkkástallamat), mat heivejit oktii sámi ekologalaš
árbevieruin ávkkástallat resurssaiguin ja sámi kultuvrrain."
Vuođđolága 110a ásahemiin šattai nuppiiguin sániiguin
riektepolitihkalaš vuođđu sirdit sámiide stuorát hálddašanválddi
luondduriggodagaid ektui. Dáhpáhuvvá go dat ođđa lágaid bokte, mat
leat vuođđuduvvon sámi vuoigatvuođalávdegotti evttohusa vuođul
dáid gažaldagaid ektui, vai geahččaluvvo go gávdnat čovdosiid
bissovaš rievttis, lea gažaldat vuogálašvuođas, čielggasvuođas
ja beaktilvuođas. Mu vuolggasadjin viidáseappot šaddá makkár
vejolašvuođaid sáhttá bissovaš rievttis bohcciidahttit.  11.7
VUOLGGASADJI - ÁLGOHÁLDUIVÁLDIN JA VIIDÁSAT HÁLDDUSDOALLAN Buot
bistevaš opmodat lea oktii háhkkojuvvon hálduiváldima bokte. Dás lea
sáhka, ahte giinu váldá iežas háldui guovlluid mat eai leat gullan
geasage. Nugo namuhuvvui ledje sápmelaččat, jus juo eai leažžá
lean vuosttamužžan, de goitge ovdal dážaid
davviguovlluin. Árbevirolaččat lea primitiivvalaš háhkamis
hálduiváldima oktavuođas eaktuduvvon, ahte fertejit dáhpáhuvvat
duođalaš hálddašandoaimmat dihto guovlluid badjel dainna
áigumušain dahje dainna sávaldagain ahte fidnešii oamastanválddi
guovllu badjel. Ii sáhte bidjat nu stuorra gáibádusaid
"dáhttui". Hálduiváldindáhpáhusain ii leat makkárge
habilitehtagáibádusaid, nugo dábálaš dáhttojulggaštusain, iige daga
maidege jus dáhttu váilu, go ii jáhke ieš šaddat
oamasteaddjin. Muđuid ii leat easttan ahte dáhttu boahtá easkka
maŋŋá, nugo lea dáhpáhuvvan sámiid olis. 1750-logu birrasii go
Norgga ja Ruoŧa rádjá mearriduvvui, lei rašunála luondduriekti
ovdáneamen ja oažžugoahtán coavcci Davviriikkain maid. Go
romárrievttis hállojuvvui keaisára oppalaš oamastanrievttis, lei álki
njuiket jurddadásis duohta oamastanriektái. Luonddurievtti vuođul lei
gonagasa oppalašoamastanriekti dušše hálddahuslaš
riekti. Luonddurievtti jurddašeddjiid váikkuhusa geažil sajáiduvai
1700-logu loahpas prinsihppa, ahte luonddu riggodagat maid juohke okta
lea váldán alcces, go dat ledje eamidásis, gullet sutnje oktan buot
vuoigatvuođaiguin. Norgga-Ruoŧa rádjabidjama oktavuođas dajai
dovddus dánskalaš jurista Henrik Stampe, ahte sámiid álgoálgosaš
eanaguovlluid hálduiváldin mielddisbuvttii oamastanvuoigatvuođaid
sidjiide. Doarjjan dán cealkámuššii namuhii Stampe
ee. luondduriektejurddašeaddji Samuel Pufendorf sitáhta: "Occupation
birra: Olmmoš lea váldán eatnama háldui, go lea gilvigoahtán dan
dahje mihtidan dan birra vissis rájáid. Muhto go olmmošjoavku ovttas
váldá eanaguovlluid háldui, láve dat dáhpáhuvvat jogo oktasaččat
dahje juhkkojuvvon ráddjejuvvon guovlluide. Vuosttas dáhpáhuvva, go
olmmošjoavku váldá iežas háldui ávdin guovllu, man ráját leat jogo
lunddolaččat dahje olbmot leat daid ráhkadan." Ii leat vuogas
geavahit hálduiváldima dálá fásta opmodagaide, go eai báljo gávdno
šat hálddašmeahttun eanaguovllut. Hálduiváldin sáhttá leat
áigeguovdil go čilge dálá riektedili. Dát lea maid
ILO-konvenšuvnna vuolggasadji. Dan art. 14 álgoálbmogiid
eanaguovlluid dohkkeheami birra gieđahallá "the lands which they
traditionally occupy". Eiseválddiid dohkkeheami vuolde leat dalle
eanaguovllut maid álgoálbmogat leat árbevirolaččat hálddašan, ja
ain hálddašit, dahje maid sii (duođalaččat) hálddašit. Dasa gullá
ahte álgoálbmogat eai galgga leat duvdiluvvon eret dahje eará láhkai
loahpahan hálddašeami, dasa lassin ferte geavahus leat leamaš
doarvái intensiiva, vai sáhttá dadjat ahte leamaš ráđđendilli.
Galgágo "occupy" dulkot garrasat gáibádusa bistevašvuhtii, lea
rabas gažaldat. Lea lunddolaš bidjat vuođđun, ahte ráđđendilli
ferte ain leat fámus, mii mearkkaša ahte ráddje geográfálaš
geavahanguovllu dasa mii dál adno sámi guovddášguovlun. Andreassen
oaivvilda, ahte ii galgga bidjat nu garra gáibádusaid, muhto ahte
ráđđendilli "ferte leat bistán jus juo ii konvenšuvnna
fápmuibidjama rádjái, ain juo min jahkečuohtái".  Ruoŧa rievttis
lea ollu gáržžit oaidnu sámi hálduiváldima hárrái. Guovddáš
"vearroduottaráššis", NJA 1981 s. 1, lei gilvingáibádus
(uppodling) guovddážis. Sámiid beales deattuhuvvui, ahte guovllu
geavahus guohtoneatnamin, dasa gullevaš rusttegat ja muđuid
orrunsajit ja bivdorokkit devdet dan gáibádusa. Spesifikašuvnna
vuođul (buohtastahtton hálduiváldimiin) dat gal dieđusge
hilgojuvvui. Viidáseappot adnui eahpesihkkarin makkár gáibádusaid
galgá bidjat hálduiváldimii gilvima ja fásta ássama haga. Dat
čadnojuvvui dološ áiggirájes geavahusa njuolggadusaide (urminnes
hevd). Ruoŧa rievttis gávnnahuvvui, ahte gáibádusat gilvima ektui
ledje aŋkke seammá stuorrá, ja ahte lea váttis oaidnit
vuoigatvuođaháhkama gáibádusaid vuođul ahte álgohálduiváldin
galggašii leat gáržžit go geavahus dološ áiggi rájes. Norgga
geatnegasvuohta konvenšuvnna mielde sáhttá nugo namuhuvvui
devdojuvvot ođđa lágaid bokte dahje bissovaš riektegeavahusa
bokte. Dán oktavuođas leat dološ geavahusa njuolggadusat
miellagiddevaččat, muhto ii dušše dahje vuosttažettiin
háhkanvuođđun. Lea seammá stuorra beroštupmi geahččat
njuolggadusaid duođaštussan sámi vuoigatvuođaide. Dán vuogi mielde
sáhttá ivnnáiduhttit riektegova gaskadillin gaskal dálá
boazodoalloservituhta ja muhtin muddui dramáhtalaš en bloc
vuoigatvuođasirdima, maid radikála fámut háliidit. Ii leat nu, ahte
eksklusiivvalaš ráđđen vissis guovddášguovlluid badjel ii leat
udnohahtti, muhto dakkár radikála rievdadus eahpitkeahttá buktá garra
reakšuvnnaid, mat dagahit riidduid. Das go eanaš oassái dan guovllus
lea vuođđuduvvon ja ciegganan máŋga čuohtejagi áigge álbmogiid
gaskasaš oktasašgeavahus, ležžet sii dál sápmelaččat, dážat
dahje kveanat. Vejolaš čoavddus lea ahte báikkálaš olbmuid
ealáhusat ožžot ovdamuniid beroškeahttá
čeardagullevašvuođas. Sáhttá atnit oiddolažžan garvit
reservahtaásaheami tendenssaid ja ásahuvvon vuogádagaid gaikkodeami
"koloniijafámu jaskes geassádeapmin". Okta oamasteamiháhkan ja
dološ áiggi rájes geavahusa instituhtaid guoddevaš ulbmil lea aiddo
rahčat ráfi ja stáđásmuvvama guvlui opmodatdilis. Dán vuostá sáhttá
dadjat, ahte sámiid beales lea dárbu oažžut dovddastuvvot ja
markerejuvvot sin rievttálaš dili, ja dasa dárbbašuvvojit čielga ja
duohta bohtosat, eaige dušše formála dohkkeheamit.  11.8 DOLOŠ
ÁIGGI RÁJES GEAVAHUS SÁMI VUOGI MIELDE - OVTTASKAS EAVTTUT 11.8.1
Álgomearkkašumit Nugo máinnašuvvon lea vejolaš kollektiivvalaš
riekteháhkan miellagiddevaš sámi vuoigatvuođaid
ektui. Boazosápmelaččaid beales lea váddásat, go dan joavkkus leat
ovttadagat, maid olmmošlohku molsašuddá ja eaige biso ovtta
sajis. Ruoŧas dát geahččaluvvui vearroduottarášši bokte, muhto
Norggas ii leamaš seammalágan prinsihpalaš ášši. Čuolmmat leamaš
dattege ovdan máŋgga alimusrievtti mearrádusas, mat eai leat
fuomášuvvon seammaláhkai go namuhuvvon Ruoŧa ášši. Sáhttá dadjat,
ahte Norgga duopmostuolut leat ovdánan smávva lávkkiiguin, nu ahte
ovdáneapmi ii leat dolvon mangelágan "Waterloo" guvlui nugo Ruoŧa
vearroduottaráššis. Dán vuođul sáhttá dadjat, ahte Norgga
riektedilli orru leamen vehá eahpečielggas, muhto ain juo suonjárut
go Ruoŧa.  Mun lean ovdalis gieđahallan siskkáldas
riekteháhkaneavttuid dološ áiggi rájes geavahusa vuođul, man
dovdomearka leamaš vihkehallandeattuheapmi, mas lea relatiivvalaš
deaddu. Seamma ferte gustot maid sámi riekteháhkamii. Lassin dasa
ferte váldit vuhtii sierralágan dilálašvuođaid, sihke čearddalaš
ja sosiokultuvrralaš diliid.  Luondduvuoigatvuođalaš jurddašeami
mielde, mii lea čilgejuvvon ovdalis, galggašedje sámit
álgohálduiváldima vuođul leat oktasaččat háhkan vuoigatvuođaid
daid guovlluide, maid sii leat dolin váldán háldui. Eaktun dasa lea
ahte dohkkeha sámiid riektesubjeaktan sihke álbmotrivttiid ja
priváhtarivttiid dáfus, juoga mii dálá dilis ii galggaše leat
váttis. Viidáseappot ferte dohkkehit ahte dát riekteháhkan dáhpáhuvai
kollektiivvalaččat, iige ovttaskas olbmuid daguid bokte. Erenoamáš
dilálašvuođat davviguovlluin, mat eai oidde eanadoalu, ja sámiid
bivdokultuvra ja maŋŋá johtti boazodoallokultuvra leat čilgehusat
dása. Dat mii dahká gova váttisin, lea vuosttažettiin dat ahte
sápmelaččat leat duvdojuvvon eret, ja dasto leat massán hálddašeami
iežaset álgoálggos stuorra guovlluid badjel. Dat, mii čájeha dan,
lea Nuorta-Finnmárkku fáldi Saxlunda cealkámuš, 28. b. njukčamánus
jagi 1844 Sámekommišuvdnii 1843; mii lea váldon 18. mielddusin
1897-kommišuvnna "Indstilling om Lappevæsenet"-cealkámuššii
(Kjerschow-kommišuvdna). Mildosa siiddus 136 čuožžu:
"Duottarsápmelaš lea dáid davvieatnamiid álgooamasteaddji, ja
vuosttas hálduiváldin vuođušta vuoigatvuođaid eatnamiidda. Fásta
ássit leat guhkit áiggi juo geahččalan duvdit nomádaid eret dain
guovlluin, maid badjel sii ovdal okto leat ráđđen - ja jus
duottarsápmelaččat, erenoamáš álbmotčeardan, geaid eallindilli
hehttii sin ráhkadeames makkárge sierra stáhta, šadde geanoheappot
gilvvus dáid guovlluid alde, dahje rievtti mielde šadde geassádit
váldaleami haga daningo váillui ortniiduvvan oktavuohta, de mun jáhkán
historjjálaččat lea vuođđu jierpmi lága mielde suddjet
duottarsámiid leahkima, iige gal dan sivas ahte gáibidivččii eanet."
Dás ferte muittuhit ahte lea váttis bargu ruovttoluotta máhcahit
ovddeš riektedilálašvuođa guovlluide, main lea ođđa vuogádat. Dát
mearkkaša nugo namuhuvvui, ahte báhcá vel maid Norgga bealde
gohčodit "sámi guovddášguovlun". Dát leat guovllut mat
álbmotčohkiidusa dáfus rehkenastojuvvojit sápmelažžan. Lassin leat
oalle viiddis boazoguohtunguovllut, muhto dát leat regulerejuvvon
dušše sámi ealáhusatnui boazodoallolága mielde. Nuppádassii lea mis
vuoigatvuođalaš erohus rádjabidjamis 1750-logus. Ollu lea daddjon
lobálašvuođa birra, mo sámit ja sin guovllut leat meannuduvvon
stáhtarivttiid dáfus; lea dattege duohtavuohta, ahte 200 jagi
ovdáneami mielde, váikko háhkan leage eahperehálaččat dáhpáhuvvan,
dahje máhkaš boahtima bokte, lea šaddan dadjat juo cieggan
riektedilli. Dattege ferte dadjat, ahte fáldi Saxlunda ákkat leat
seammá áigeguovdilat dál go 150 jagi dássá.  Jagi 1933 boazodoallolága
ráhkkaneamis eai atnán dárbbašlažžan čielggadit sámi
geavahanvuođu "med Føie er søgt i en av Flytlapperne erhvervet Ret,
der hviler på Sædvane eller Alders Tids Brug". Čuovvovaččat
leage ulbmil čielggadit dán Alimusrievtti geavada bokte.  11.8.2
Riektegeavat. Sámi vuoigatvuođat ja geavahus dološ áiggi rájes
Boarrásat riektegeavadis ii leat leamaš áigemomeanta ollu ovdan, dat
mearkkaša ahte sápmelaččain galggašii leat "vuosttasriegádeaddji
vuoigatvuohta", mii lea leamaš dávjá ovdan. Boarrásat geavada
áššiid duogážin lea vuosttažettiin lassáneaddji ressursagilvu
davviguovlluin nomádaid ja fásta ássiid gaskal, oktan čuovvovaš
positiivarievttálaš buhtadusáššiiguin. Boarrásat riektedilli ja
lágalaš oainnut leat leamaš eanet uhcit jávkosis. Spiehkastat lea
vuosttas "kodicillaášši" 1862 Rt:s s. 654. Muhtun
eanaoamasteaddji Vaapstenis gáibidii mávssu ovtta sápmelaččas go dat
siiddastalai su eatnamiin. Son ii ožžon doarjaga, go sápmelaččat
"juo don doložis" leat atnán alddineaset vuoigatvuođa geavahit
dáid guovlluid dárbbu mielde. Dát vuoigatvuohta ii lean maid masson
gonagasa almennetvuovdima oktavuođas jagi 1666.  Sullasaš
buhtadusáššiin vuohttigoahtit vuosttas árvvoštallamiid
sápmelaččain vuoigatvuođaguoddin dološ áiggi rájes. Jagi 1929 Rt:s
s. 785 lei gažaldat Plassje-guovllu sámiid buhtadusgeatnegasvuođas
mii čatnasii "čallanvahagiidda" goahccevuvddiin; dáid ledje
bohccot guođodettiin dahkan. Ášši guoskkai muđuid
áššeguoddaleaddji bárdnái ovddit kodicillaáššis 1892. Das
gávnnahuvvui, ahte sápmelaččain lei buhtadusgeatnegasvuohta
gustojeaddji boazodoallolága mielde, ja ahte sin
guođohanvuoigatvuohta ii gullan dábálaš olbmuid
almennetvuoigatvuođa vuollái, dahje daid vuoigatvuođaide mat ledje
várrejuvvon dábálaš olbmuide Plassjeruvkke ektui, nu gohčoduvvon
"Plassjeláhka" 29. b. miessemánus 1901 § 1. Alimusriekti
duođaštii, ahte goittotge ledje guokte sámebearraša dán guovllus
1794:s. Sápmelaččaid gáibádus, ahte čallanvahágat galget bisuhuvvot
buhtadusaid haga gahčai baicce geavahangáibádussii, go gávnnahedje
ahte: "Mun in oainne, ahte appelleanta lea duođaštan, ahte sutnje
gullá makkárge sierravuoigatvuohta, go doppe lea doaimmahuvvon
ráđđejupmi mas lea stuorit viidodat, go lágat máinnašeaddji
boazodoallolágas."  AR gávnnahii baicce, ahte unnimus 135 jagi
geavahus lei doarvái, go celkojuvvo: "Mun in dárbbaš lagabui
čielggadit gažaldaga, devdojuvvojit go muđuid dološ áiggi rájes
geavahusa eavttut das..."  Go geavahus ii duođaštuvvon leat
álggahuvvon ovdal go Plassjeruvki oaččui iežas vuosttas
sierravuoigatvuođaid jagi 1646, de atne Platous oahpa mielde ahte go
dili álgovuođđu ii leat lágalaš, de ii vuitojuvvo makkárge
vuoigatvuohta. AR ii gieđahallan dán, muhto Bajitriekti (s. 789)
hilggui dan ahte vuoigatvuođas lei makkárge lágalaš vuođđu.  Jagi
1931 Rt. s. 57 lei muhtun johttisámi bearraša vuoigatvuođa birra
geavahit ovtta priváhta opmodaga giđđa- ja čakčajohtimiin. AR ii
atnán dárbbašlažžan guorahallat, leago sápmelaš dahje dáža álbmot
leamaš ovddemuš dan guovllus, go lei čielggas ahte
johttisámibearrašis lei dološ áiggi rájes geavahusa bokte
vuoigatvuohta geavahit opmodaga.  Ná šattai áššis gažaldat
vuoigatvuođa viidodagas ja luonddus. Sápmelaččaid vuoigatvuohta
gávnnahuvvui leat "ráddjejuvvon" dan dáfus, ahte dat ii mana
guhkkelii go dalá gustojeaddji boazodoalloláhka vuoigadahkii, nu ahte
fertii váldit vuhtii eanaoamasteaddji disposišuvnnaid ja dohkkehit
ođđa čujuhemiid. Dalle de bidje dušše doaimmahuvvon geavahussii
duođaštusváikkuhusa, mii ii iešalddes vuođđudan dahje duođaštan
makkárge háhkkojuvvon vuoigatvuođaid. AR dulkui sámelága (1883-lága)
nu, ahte váikko vel láhka bijai sámiide vuoigatvuođaid, de lágas
"oppalohkái ....bođii ovdan jurdda, ahte fásta ássiid ja
johttisámiid oktavuođa reguleremis biddjui váldodeaddu suodjalit
beroštumiid, mat vurdojuvvojit ekonomalaččat mearkkašit eanemusat
guoskevaš áššebeallái". Dát ferte dieđusge gehččojuvvot dan
duogáža ektui, ahte dan áiggi atne ain boazodoallovuoigatvuođaid
sisdoalu dáfus "vigihis ávkkástallanvuoigatvuohtan". Oskku
gažaldat ii biddjon ovdan.  Oaidnu man mielde sámi
boazodoallovuoigatvuođat leat boađus "vigihis
ávkkástallanvuoigatvuođas", lei maiddái váldooaidnu jagi 1933
boazodoallolága dulkomis. Erenoamážit deattuhuvvui dat
1. jienasteamis 1955 s. 361 Rt:s "Marsfjell-duopmu". Jonas
Marsfjell leaska, Márjá adnojuvvui isitrohkes maŋŋá árben
vuoigatvuođa atnit lavdnjegođiid mehciin, mat gullet dáluide
Namsjávrri davábealde, muhto sus eai adnon lean vuoigatvuođat bivdit
guliid jávrriin, mat ledje "priváhta eatnamis". Dát lei 1933 lága
§§ 30 ja 38 vrd. §§ 35 ja 74 vuođul. Mearrideaddjin AR dáfus
lei, ahte boazodoalloláhka regulerii sápmelaččaid vuoigatvuođaid
ollislaččat. Nuppe dáfus eai gávnnahuvvon sámiin vejolaš
guollebivdinvuoigatvuođat jávrriide, go "eai lean ásahan
riektedili ovdal 1883 dán guovllus, mii navdojuvvo leat báhcán
lihkatkeahttá láhkaortnegis mii čađahuvvui".  Mii guoská dasa gii
lei ovddemus, vuođđudii AR oainnus, dainna ahte guovlu "ain juo
lei priváhta (Norgga) oamastusas ovdalgo 1883 láhka
ásahuvvui". Njáskan ja ássan álggii 1800-logu álggos, muhto ovdal
dan áiggi ledje "sápmelaččat boahtán dán guvlui". Dát dáhpáhuvai
Marsfjella oaivila mielde 1400-logus. Vuosttaldeaddjit čuoččuhedje
fas ahte dat dáhpáhuvai 1600-logus. Dát 200-400 jagi geavahus lei
Marsfjella oainnu mielde sajáidahttán duođalaš geavahanvuoigatvuođa
dasságo vuosttas njáskanalbmát bohte. Muđui ii lean dát vuoigatvuohta
váldojuvvon sis eret maŋit láhkaásahemiin dahje eretvuovdimiin stáhta
beales. Jagi 1883 sámeláhka ja 1933 boazodoalloláhka regulerii dušše
boazodoalu ja dasa gullevaš geavahanávkkástallama, muhto ii ieš
addán láhkavuođu vuoigatvuođaide, maid fertii ohcat dološ
árbevirolaš ásahuvvon diliin. AR ii deattuhan dán, iige jagi 1871
láhkaproposišuvnna, mii attii muhtun lágan láhkamearrádusa
sámevuoigatvuođalaš láhkaaddimii, mas erenoamážit namuhuvvui ahte
"historjjálaš dilit" galge deattuhuvvot. Dát adnui "muhtun
lágan prográmmajulggaštussan".  Loahpalaččat gávnnahuvvui, ahte
"erenoamáš dilit" mat galge addit sápmelaččaide
sierravuoigatvuođa geavahandoaimmaide, mat sis leamaš dološ áiggi
rájes juo, eai gávdnon. Nu ii sáhttán buvttehit čuoččuhusain
jávrebivdovuoigatvuođa birra go dat lei biddjojuvvon priváhta
oamasteapmái. AR dattege moittii láhkaaddi eahpenjuolgagit go čujuhii
daid čielga váilevašvuođaide boazodoalloláhkaaddimis; dat han
dušše regulere guollebivdinvuoigatvuođa stáhta jávrriin, seammás go
láhkaaddi guđii guollebivddu regulerema priváhta jávrriid dáfus
dološ árbevirrui, "dat mearkkaša, ahte riidu fásta ássiid ja
sámiid gaskkas joatkašuvvá ain." Duopmu lea čielga ovdamearka, mo
duopmostuolut dorjot almmolaš guottu sámiide ja sin árbevirolaččat
nannejuvvon vuoigatvuođaide. Dan čájeha ee., go deattuhedje jagi
1883 sámelága ovdabargguid, vaikko dalle láhka lei juo
boarásmuvvan. Ii leat veara moaitit Alimusrievtti dan
geažil. Almmolaš guoddu, fuollatmeahttun láhkaaddi, dahje
riektepolitihkalaš dilli oppalohkái, eai addán vejolašvuođa
oažžut čovdosiid, mii ollásit livččii šaddan sámiide
vuoitun. Muđui sáhttá namuhit, ahte ledje sierranas oainnut
lágamánnerievttis. Unnitlohku, maid sundi Aage Falkanger jođihii,
oaivvildii ahte sápmelaččat ledje háhkan guollebivdin
geavahanvuoigatvuođa dállodoalu várás dáin jávrriin. Oskku gažaldat
ii biddjojuvvon ovdan.  Jagi 1968, Rt. siiddus 394,
"Brekken-duomus" lea sullasaš vuolggasadji. Dát ášši lei
mátta-sápmelaččaid vuoigatvuođaid birra Brekken oktasaš oamastusas
Plassjes. Jagi 1873 guovllu fásta ássiid ja sápmelaččaid gaskkasaš
soahpamuša vuođul, galggai sápmelaččain leat hehttemeahttun
boazoguođohanvuoigavuohta guovlluin, mat leat nuorttabealde
almmuhuvvon linjjá. Gažaldat lei, leigo sápmelaččain maid
vuoigatvuohta bivdimii ja guollebivdimii dállodoalu várás dáin
guovlluin.  Alimusrievtti ovdii lei biddjon ovdan professor Knut
Bergsland čielggadeapmi, mii vuosttaldii áddejumi, ahte sápmelaččat
leat boahtán maŋŋá fásta ássi álbmoga dan guvlui. Das lei
muhtunlágan ovttamielalašvuohta, ahte sápmelaččat ledje orron dáin
guovlluin 1600-logu birrasiin, seammás go vuosttas várredálut
ásahuvvojedje 1650-logu birrasiin. Várašupmi lei, ahte
lágamánneriekti lei bidjan "Marsfjell-duomu" riekteáddejumi
vuođđun; boahtá ovdan ahte sámiid jahkečudiid priváhta eatnamiid
geavahanávkkástallan ii dagahan duođalaš vuoigatvuođa sidjiide,
dannego geavahandoaibma ii čuoza "vahágahtekeahtes
ávkkástallanvuoigatvuhtii", mii sápmelaččain álelassii lea
leamaš.  Alimusriekti bijai vuođđun ahte sápmelaččat ledje
guovllu vuosttas geavaheaddjit, ja ahte sin geavahus lei "viehka
muddui cieggan", ovdal go maŋŋá boahtán fásta ássiid geavahus
šattai mearkkašahtti. Okta eahpádusmomeanta lei geavahusa
luondu. Dát gávnnahuvvui "molsašuddin" sápmelaččaid johtimiid
geažil. Dattege garvá Alimusriekti dan, mii leamaš dábálaš
oapmeriekteperspektiivvas ahte riekteásaheaddji geavahandoaibma
gehččojuvvo fásta ássi eanadolliid čalmmiiguin. Dat ii dáhpáhuva
nomáda geavahandoaimma čielga dohkkehemiin, muhto daningo gávnnahit
ahte "guovllus nuorttabealde maŋit ásahuvvon sámelinjjá orru leamen
geavahandoaibma guhkes áiggi čađa leamaš báikáičadnon ja čađa
sajáiduvvon nu ahte ii sáhte buohtastahttit vigihis
ávkkástallanrivttiin dahje almennetrivttiin". Dattege várrejuvvo
ahte sámiid geavahandoaimmat sáhttet ráddjejuvvot ođđasisgilvima
dahje eará doaimmaid bokte, ja ahte vejolašvuohta beassat geavahit
eará olbmo opmodaga sáhttá regulerejuvvot lága bokte. Muđuid
gustojedje dušše dovddastuvvon vuoigatvuođat boazodoalu
oktavuođas, ja lassin ahte bivdin ja guolásteapmi lei dušše
dállodoalu várás; dán ráddjejumi hárrái AR:s lei eahpádus. Fertii leat
lohpi sápmelaččaide "duollet dalle" diktit earáid bivdit. Oskku
gažaldat geavahusa ektui ii biddjojuvvon ovdan.  Dát duopmu
mearkkaša sámi vuoigatvuođagažaldagaid áigodatrievdama, namalassii
"vigihis ávkkástallanrievtti áigodaga" nohkama, ja álggu
áigodahkii, maid mun lean gohčodan "vuoigatvuođadohkkeheami
áigodahkan".  Ii leat mihkkege ipmašiid go seammá jagi, 1968 Rt:s
s. 429 "Álttesjávri II-duopmu", šaddá mearrideaddji
prejudikáhttan sámi vuoigatvuođaid buhtadusrievttálaš
suodjalussii. Duopmu loahpalaččat detronesere oainnuid man ala
"Marsfjell-duomu" lei vuođđuduvvon. Čázádatlágádus čuoččuhii
dán duomu vuođul, ahte sápmelaččaid geavahusa ferte atnit
"dohkkehahtti geavahussan", dainna ákkain ahte doaibma sirdojuvvo
báikkis báikái, ođđa olbmot bohtet sadjái, ja stuorra guovlluid
geavaheapmi lea eahpemearálaš. Dasa lassin oaivvildii
čázádatlágádus ahte fertii duođaštit eksklusiivvalaš geavahusa,
jus galggai sáhttit gáibidit buhtadusa. Ruoŧa sámi orohagat fas
geavahedje geavahusa dološ áiggi rájes iežaset prinsipála
riektevuođđun, maid ákkastalle dainna ahte dát lea oahpes
riektevuođđu sihke Norggas ja Ruoŧas, ja ahte dát ákkat leat
vuođđuduvvon Lappekodicillii. Mearkkašan veara lea ahte eai válljen
atnit kodicilla vuoigatvuođaid sisvuoigatvuođalaš vuođđun, muhto
eanet dulkonfáktoran dahje eaktun geavahussii dološ áiggi rájes. Dasa
lassin gáibidedje maid alcceseaset ovddeš almennetvuoigatvuođa
riektegeavada.  Alimusriekti gávnnahii, ahte sullii 1650-logus lei juo
Ruoŧa sámi orohagain sajáiduvvon dáid guovlluid
geavahus. Sápmelaččaid dohkkeheapmi guovllu vuosttas geavaheaddjin
boahtá čielgasit ovdan go AR cealká iežas leat ovtta oaivilis
bajitárvvoštanrivttiin eahpedárkilis áigemeroštallamiin
"....historjjálaš áiggi rájes". Mii guoská geavahanektui,
gávnnahuvvui ahte dan guovllus historjjálaš áiggi rájes lei
"ásahuvvon ja sajáiduvvon vealtameahttun geavahus ealáhussii". Go
presisere "ealáhussii", de guođđá viehka muddui olggobeallái,
ahte geavahus lea "dohkkehuvvon" (tålt). Dán veardideami vuođul
lea álkit atnit ahte geavahus leamaš "dohkkehuvvon", dalle jus
muhtun riebut geavahišgohtet iežaset eallima bajásdoallama várás, go
jus das lea sáhka gilvaleaddji ealáhusdoaimmain.  Mii guoská oidnui,
ahte maŋit regulerenláhkaaddin jagi 1751 galggai addit lobi
sisabáhkkemiidda dahje galggai leat fámuhuhttán sámi vuoigatvuođaid,
dáid AR ii gieđahala. Das ferte leat vehá deaddu go AR cealká ahte
"dan gustojeaddji áššis ferte leat doarvái mearridit, ahte guovllu
geavahedje sápmelaččat ollu ovdal go stáhtat sohpe vuosttas
boazodoallokonvenšuvnnas jagi 1751". Ii dánge áššis leat ovdan
bukton makkárge gáibádus, ahte sápmelaččat fertejit leat dan oskkus.
Máŋga maŋit áššis lea boazodoalu buhtadusrievttálaš suodjalus
lagabui čilgejuvvon, erenoamáš eretaddima ektui, dahje ráđđema
gáržžideaddji doaimmaid ektui. Jagi 1975 Rt. s. 1029
"Kappfjell-duopmu", jagi 1979 Rt. s. 492
"Varfjell-Stifjellduopmu", jagi 1985 Rt. s. 532
"Mauken-duopmu", jagi 1986 Rt. s. 383 "Áilegas-duopmu", ja
jagi 1986 Rt. s. 1370 "Porsangmo-duopmu".  Maiddái
ráŋggáštusrievttálaš oktavuođain sáhttá geavadis gávdnat
mearkkaid, mat čájehit ahte dál lea stuorát dáhttu go ovdal atnit
sápmelaččaid dološ geavahanávkkástallama dakkárin, mii buvttada
vuoigatvuođaid. Guokte ovdamearkka duomuid fámuhuhttimis
ráŋggáštuslága § 407 vuođul čájehit dan.  Jagi 1975
Rt. s. 552. Muhtin boazosápmelaš dubmejuvvui gielddarievttis go lei
guliid bivdán priváhta ráfáidahttin njuolggadusaid vuostá maid
guolástansearvi lei bidjan. AR gomihii duomu. Gielddariekti ii
gieđahallan, lea go boazosápmelaččain dološ áiggi rájes geavahusa
olis guollebivdovuoigatvuohta, mii ferte biddjot buohtalagaid
priváhtarievttálaš sierravuoigatvuođain, mii lea čadnojuvvon
erenoamáš sámiid ealáhussii.  Jagi 1975 Rt. s. 920. Muhtin Ruoŧa
sápmelaš dupmehalai máksit sáhku gielddarievttis, go lei sáimmaiguin
bivdán jávrris maid stáhta lei láigohan guolástansearvái. Alimusriekti
gomihii duomu duopmosivaid váilevašvuođaid geažil. Ii lean
ee. gieđahallon, lei go dubmejuvvon orohagas dološ rájes
fierbmebivdinvuoigatvuohta jávrris.  Seammá áiggi go sámi
boazodoallovuoigatvuođa oaidnu rievddai riektegeavadis, gárvvistuvvui
dat, mii galggai šaddat jagi 1978
boazodoalloláhkan. Boazodoalloláhkaklávdegodd buvttii árvalusas jagi
1966. Vásse logi jagi ovdalgo dáhpáhuvai mihkkege láhkaárvalusain. Dan
gaskkas oaččuimet Brekken- ja
Álttesjávrri-duomuid. Boazodoalloláhkalávdegottis eai lean dieđusge
dát duomut maidda sáhtte váldit vuhtii, nu ahte lávdegotti
áigeguovdileamos riektemearrádus lei dat viehka muddui gáržžes
"Marsfjell-duopmu", mii namuhuvvo siiddus 27
Boazodoalloláhkalávdegotti árvalusas. Maŋŋá addojuvvon
proposišuvnnat ja árvalusat eai oro mange láhkai rievdadeamen sámi
boazodoallovuoigatvuođa oainnu. Čielgasepmosit dát boahtá ovdan
Eanadoallodepartemeantta ođđa boazodoalloláhkaevttohusas, Árvalus
O. nr. 98 (1976-77). Dás daddjo vuosttas siiddus, ahte "mii gusto
boazodoallovuoigatvuođaid vuđđui... de duohtavuođas árvalusas ii
leat mearkkašahtti erohus bissovaš riektedilis, mii lea nannejuvvon
ovddeš láhkaaddima bokte ja duopmomearrádusaiguin. Das lea sáhka
priváhtarievttálaš luonddu diliin nu ahte lea mearri man stuorra
rievdadusaid sáhttá dahkat".  Eanadoallolávdegoddi namuha
viidáseappot, ahte Boazodoalloláhkalávdegotti vuolggasadji lei dat,
ahte boazodoalu vuoigatvuođat eanaš leat vuođđuduvvan dološ áiggi
rájes geavahussii ja árbevirrui (s. 2). Dát sáhttá maid áddejuvvot
Eanadoallolávdegotti oaidnun, muhto vehá vuolleleappos siiddus
celkojuvvo, "ahte Eanadoallodepartemeantta árvalusa vuođđun lea
prinsihppa man mielde vuoigatvuohta bargat ee. boazodoalus lea
mearriduvvon ollislaččat ieš lágas, nu ahte dán vuoigatvuođas lea
viidodat ja sisdoallu maid láhka álo mearrida". Maid
boazodoallovuoigatvuohta viidáseappot galggašii sisdoallat, ferte
mearriduvvot beroštumiid vihkkehallama vuođul, daddjui
viidáseappot. Dán vuođul de ii gávnnahuvvon dárbbašlažžan
gieđahallat maŋŋá vuoigatvuođaid luonddu ja viidodaga lagabui, go
gávnnahuvvui ahte "ii lean nu stuorra mearkkašupmi das, sáhttágo
dás namahuvvon vuoigatvuođa heivehit čielga definišuvnna bokte
heivehuvvot makkárge árbevirolaš juridihkalaš doahpagii" (s. 3).
Dát iešvuođat boazodoallolága ovdahistorjjás čájehit ahte dasa leat
váikkohan ovddit lágat, mat adnojedje čielga regulerenláhkan, ja mat
muđui buktet unnán ođđasiid, mat gusket boazodoallovuoigatvuođa
priváhtarievttálaš vuđđui. Nu lea fuolakeahttá
prográmmajulggaštusa § l:s, mii máŋgga dáfus lohpida eambbo, go
maid láhka nagoda doallat. Boazodoalloláhkalávdegotti árvalus doarju
dán nugo siiddus 27 oidno: "Ii leat lávdegotti oaivila mielde
eahpádus, ahte boazosápmelaččaid luondduriggodagaid ávkkástallan
orohagain lei ovdal viidát go dat mii lea addon sidjiide gustojeaddji
láhkaaddima bokte, ja dat mii lea dál geavadis."  Sáhttá dadjat, ahte
jagi 1978 láhka balansere gaskkal sámi vuoigatvuođaid boarásmuvvan
oainnu, mii lei ráđđejeaddjin "vigihis ávkkástallanrievtti
áigodagas", ja eanet ođđaáigásat vuoigatvuođaid dovddasteaddji
oainnu. Dát oaidnu lea ain anus geavadis, daningo lei riektegeavat mii
álggahii áigodatmolsuma.  Okta ovdamearka mii lea vehá ášši
olggobealde, čájeha ahte Alimusrievttis lea viidát oaidnu
boazodoallolága dulkomis go dušše dat mii guoská reguleremii. Jagi
1990 Rt. s. 33 gustui guođohangeatnegasvuođa rihkkumii,
boazodoallol. §§ 20 ja 34, go bohccot ledje vahágahttán párkkaid
ja šiljuid Hammerfeasttas. Obiter dicta-sullasaš cealkámušas dadjá
1. jienasteaddji: "Mun lasihan, ahte konkrehta árvvoštallamis mii lea
doarvái guođoheapmi boazodoallolága § 20 mielde, ferte maid váldit
vuhtii ahte lea dárbu suodjalit sámi kultuvrra ja boazodoalu sajádaga
sámi kulturguoddin."  Dán guovtti duomu maŋŋá jagi 1968, leat
ožžon moadde duomu, mat leat restriktiivabut boazodoalloberoštumiid
ektui. Mun áiggun viidásat gieđahallat Alimusrievtti golmma
guovddášmearrádusa, mat muhtun muddui leat mannan
boazodoalloberoštumiid vuostá.  Jagi 1979 Rt. s. 1283,
"Gávvuona-duopmu" gieđahalai vuoigatvuođa boazonjuovvansadjái,
maid orohaga nr. 26 guođoheaddjit ledje ásahan juo 1960-logu
álgogeahčen priváhta eatnamii Gávvuonabahtii Finnmárkkus.  Ákkat,
maid sámit geavahedje vuođđun iežaset vuoigatvuođaide, ledje
miehtan, passivitehta, geavahus dološ áiggi rájes ja árbevirolaš
boazodoalloriekti. Miehtan ja passivitehta vuođu Alimusriekti ii
dohkkehan. Guovddážin dás šattai, sáhttágo vuoigatvuohta
njuovvansadjái bealuštuvvot árbevirolaš boazodoallorievttis ja oktan
geavahusain dološ áiggi rájes. AR gávnnahii, ahte leat váilevaš ja
iešguđetlágan dieđut das, mo opmodat geavahuvvui ovdalaš áiggi. Ii
lean dattege dárbu árvvoštallat boazodoalu viidodaga ja luonddu
iešguđet áiggis, go lei čielggas ahte opmodat gokko njuovvansadji
lei, lei dain guovlluin gos boazosápmelaččat boazodoallolága vuođul
sáhttet bargat bohccuiguin. Dán maŋŋá gieđahalai AR sáhttetgo
boazodoallovuoigatvuođat, mat bohtet ovdan jagi 1933 ja jagi 1978
boazodoallolágain, addit vuoigatvuođa njuovvansadjái oktan dakkár
gárddiin man birra dás lei sáhka. Dát mielddisbuvttii viiddis
gieđahallama das makkár áiddiide láhka guoská, ja ledjego muhtun
lágan áiddit gildojuvvon vuovdesuodjalanulbmiliid geažil, juoga mii
ii leat dál duohtavuohta go álkivuođa ja ovdáneami geažil ostet
gárvásit dahkkojuvvon áidásiid, mat sáhttet leat čullojuvvon báikkiin
gos leat ollu stuorát vuovddit go Finnmárkkus.  Sápmelaččat
oaivvildedje ahte árbevirolaš boazodoallovuoigatvuohta nugo dat lei
geavahuvvon áiggiid čađa, lei lágain bálddastahtton riektevuođđu,
ja ahte dán vuoigatvuođa sáhtii nuppástuhttit dahje viiddidit, nu
ahte dat álo heivehuvvui boazodoalu dárbbuide. Mu oainnu mielde,
sáhttá dát "erenoamáš riektedili" gáibádus mii lea namuhuvvon
boazodoallol. § 9.1, mielddisbuktit ahte vuoigatvuođaid sisdoallu
sáhttá earránit boazodoallolága dábálaš mearrádusain, erenoamážit
mii gusto riektediliide mat leat boarrásat go láhka. Dát lea maid
ovdamearkan dasa ahte konstruktiivalaččat šaddá buoremus go
gohčoda sápmelaččaid vuoigatvuođačoahki hálddašanvuoigatvuohtan
oktan olles elastisitehtain. Dát gáibida ahte distansere funkšunealla
opmodatriektedoahpagis. AR cealká viidáseappot iežas ovtta
oaivilis sámiiguin das, ahte jagi 1933-láhka ii atte ollislaš
dieđuid sámiid vuoigatvuođa birra, vaikko dáid vuoigatvuođain
livččii erenoamáš vuođđu, nugo geavahus dološ áiggi
rájes. Dattege oaivvilda AR, ahte jagi 1933 láhka attii ollislaš
regulerema, mii guoská sámiid oppalaš vuoigatvuođaide, ja čujuha
"Marsfjell-dupmui". Árbevierru ja geavat sáhtášedje leat lága
geavaheami dáfus dulkonmomeanttat, muhto ii atte AR oaivila mielde
makkárge bagadusa dán dáhpáhussii. Viidásat čujuhuvvo, ahte jagi 1978
lágas lei maid ulbmil addit ollislaš regulerema boazodollui.  Mu
oainnu mielde leat guokte áddejumi, mat bohtet vuostálagaid dan
dáhpáhusas. Lea áddemis, ahte láhka regulere boazodoalu priváhta ja
almmolaš eatnamiid orohagaid siste, man AR atná vuođđun. Baicce
áddejuvvo sámiid oaidnu dan láhkai ahte sii "dainna boazodoaluin
maid sii leat doaimmahan orohagain dološ áiggi rájes", oaivvildit
duođalaš geavahusa guovlluin dološ áiggi rájes mii lea dáhkkojuvvon
sihke ovdal ja maŋŋá maŋit (1884) hálddahuslaš juohkima orohagaide
ja guovlluide. Nappo leat gažaldagas historjjálaččat háhkkojuvvon
vuoigatvuođat, maid maŋit láhkaaddimat eai sáhte rievdadit, dahje
main ain juo vuos lea buhtadusrievttálaš suodjalus. AR diktá
vuođđolága gažaldaga orrut, go ášši mearriduvvo boazodoallolága
konkrehtalaš dulkomiin. Dattege lea čielggas, ahte livččii šaddan
váttis buvttehit oainnuin historjjálaš háhkkojuvvon vuoigatvuođain
daningo dieđut dološ geavaheami birra leat váilevaččat.
Sápmelaččat ákkastalle maid jagi 1968 guvttiin duomuin. Dáid ii
gávnnat AR heivvolažžan dán dáhpáhusas, go dat čatnasit mearrálaš
opmodagaide ja ráddjejuvvon guovlluide. Dát leat gal oadjebas
oapmerievttálaš geahčadeamit, muhto sáhttá mearkkašit, ahte
boazodoallu lea ekstensiiva luondduealáhus, mii vuođđuduvvá johtimii
ja viiddis guovlluid geavaheapmái, ahte dat ii almmá mange haga heive
dábálaš "Norgga" oapmerievttálaš geahčademiide.
Guođohanvuoigadahtton olbmot maid čujuhedje várašupmái priváhta
eanaoamasteddjiid eanaoamastanduođaštusas 1855. Várašupmi gustui
sápmelaččaid johtolatvuoigatvuođaide. AR oaivvildii ahte várašumi
ferte geahččat dalá gustojeaddji eanavuovdinnjuolggadusaid olis. Dál
eai galggaše njuolggadusat mearkkašit maidege, nu ahte
eanaoamasteaddjis livččii olles oamastanráđđejupmi. Mu oainnu
mielde sáhttá seammá bures oaidnit dan láhkai, ahte opmodagaide
giddejuvvui boazodoalloservituhtta go stáhta vuvddii daid. Dás maŋŋá
boahtá gažaldat maid "johtolat" mearkkaša. Dušše sátnedulkoma
mielde galggašii mearkkašit vuoigatvuođa fievrredit bohccuid
guovllu čađa. Dálá boazodoallolágas gieđahallo vuoigatvuohta § 10
"orrut, johtit ja johtinsadji", oktan ja seammá
vuoigatvuohtan. Seammá láhkai ii sisdoala láhka makkárge
mearreregulerema makkár geavanluohkkái njuovvansadji gullá. Sáhttá
leat govttolaš navdit ahte njuovvan ii sáhte biddjot mearreáigái iige
muttuide, muhto eambbo ferte dahkkot njuovžilis árvvoštallamiid
mielde. Nu ii leat ge eahpelunddolaš, ahte vuoigatvuohta
njuovvansadjái sáhtášii čuovvut johtinvuoigatvuođaid.  Jagi 1981
Rt. s. 1215, "Trollheimen-duopmu". Ášši gustui guovtti sámi
bearraša boazodollui Trollheimenis ja lagaš guovlluide. Sáhka lei
guovllus, mii lei oktiibuot 1,3 mill. dekára Oppdal, Rennebu, Surnadal
ja Sunndal gielddain.  Guovlu lea orohaga olggobealde, muhto lea
maŋit áiggi regulerejuvvon boazodollui juovlamánu 21. 1984 nr. 101
lága bokte, vai suodjala sámi boazodoalu dáin guovlluin. Lea čielggas
ahte "Trollheimen-duopmu" lea leamaš mielde váikkuheamen dán lága
ásaheapmái. Sierralága vuođul gustojit boazodoallolága mearrádusat nu
guhká go dat heivejit. Geavahusdoaibma nugo namuhuvvo
boazodoallol. § 9 nr. 4 ja 5, gč. §§ 13, 14 ja 15, leat dattege
čuldon eret. Alimusrievttis gáibidedje sápmelaččat, ahte sii
leat háhkan boazodoallovuoigatvuođa historjjálaš geavahusa,
oamastusa dahje geavahus dološ áiggi rájes vuođul. Dán áššis, nugo
eanaš eará áššiin, ledje biddjon ovdan ođđa historjjálaš ja
etnologalaš dutkanbohtosat, mat muhtun muddui bukte ođđa dieđuid
máttasamiid historjjálaš duogáža birra dán guovllus. Alimusriekti
válljii dattege bidjat loahpalaš deattu daidda "iskkademiide",
maid 1889 Sámekommišuvdna dagai, váikko vel fuomášahttui ahte dat
ledje báidnon dalá historjjá áddejumis ja oainnus sámiid ektui. AR
ákkastalai dainna ahte Sámekommišuvnna iskkadeapmi "duođašta
stuorra vuđolašvuođa".  AR divttii orrut mearkkašumi, ahte
leamaš sámi árbevierru, mii lea boarrásat go sihke regulerenláhka ja
norgga álbmoga geavahus daningo AR gávnnahii, ahte dát árbevierru lea
doarvái duođaštuvvon. Oamastusmearkkašupmi gahčai váilevaš
gáibádusáigái, go dahkkojuvvui dan vuogi mielde, ahte gáibádus fertii
leat loahpahuvvon ovdal boazodoalu gielddusresolušuvnnat
Trollheimenis addojuvvojedje áigodagas 1899-1902. Eahpesihkkaris
dieđuid geažil, ja go aktuála geavaheddjiid máttut johte miehtá
guovllu, ii sáhttán duođaštit, ahte 20 jagi gáibádusáigi lei
loahpahuvvon. AR lea maid restriktiiva riekteovdamanniid geavahussii,
ja biehttala dohkkeheamis dán. Geavahuseavttu ii lean dán maŋŋá
dárbbašlaš veardidit, muhto AR dahká dattege dan. Sáhttá jurddašit,
ahte AR anii gáibáduseavttuid duođaštusfáddán, iige dábálaš
áddejumi mielde, kumulatiivan, nu ahte eai makkárge vuoigatvuođat
vuitojuvvo jus okta eaktu ii gávnnahuvvo ollašuvvan.  Mii guoská
geavahussii, de bidjá AR maid restriktiiva oainnu vuođđun. Čujuhit
ahte sápmelaččat eai leat bargan boazodoaluin miehtá dán stuorra
guovllu olles oamastanáiggis. Geavahuseaktu ii leat devdojuvvon
daddjo, go; "bohccot duollet dálle bohtet muhtun guvlui. Ferte
gáibiduvvot jeavddalut geavahus". Dát lea mu oaivila mielde vuot ain
okta ovdamearka das, ahte AR ii váldde vuhtii boazodoalu ekstensiiva
hámi. Dat lea justa boazodoalu erenoamášvuohta, ahte boazo johtá
miehtá stuorra šattohis duoddariid guohtuma maŋis.  Gávnnahuvvui
maid ahte gáibádus dán dáhpáhusas livččii rihkkon jagi 1874
gávildanoamastuslaga, go sápmelaččaid goađit ja barttat duoddariin
eai duhtadan gáibádusa das, ahte "ráhkadusat leat biddjon dohko
dávjá geavahussii".  Dološ áiggi rájes geavahus geavahuvvui ággan
dušše oassái riidoguovllus. Dát mearkkašupmi gahčai dan oskku
gáibádussii, go gávdnojedje dieđut, ahte sápmelaččat dáin guovlluin
láigohedje guođohanvuoigatvuođaid, dahje ledje guođohanlobi
soahpan. Dát lea okta dain áššiin, mas sápmelaččaid buorre osku
buktojuvvui ovdan, dološ áiggi rájes geavahusa dahje
"historjjálaš" háhkkojuvvon vuoigatvuođaid oktavuođas. Nu lea
maiddái cealkámušat báikkálaš vieruiduvvon vuoigatvuođa ja
govttolašvuođa birra.  "Korssjøfjell-duopmu" lea maŋimuš ášši
jagi 1988 Rt. s. 1217. Dás lei gažaldat boazoguohtunvuoigatvuođa
viidodagas. Boazooamasteddjiin Riast-Hylling ja Essand orohagain ledje
dálveguohtumat Femunda orohaga máttaguovlluin. Čuoččuhedje
vuosttažettiin, ahte guohtunvuoigatvuohta lei gitta orohaga rájá
rádjái, beroškeahttá das makkár geavahus leamaš dolin, ja dát
čuovui boazodoallolága § 2:s.  Gažaldaga, gii ovddemuš bođii
guvlui, ii ane AR erenoamáš dehálažžan. Orru leamen, ahte AR ii
šat "hirpmástuva" daid nana historjjálaš duođaštusain, mat
biddjojit ovdan dakkár áššiin. AR dušše dás duođašta, ahte ii
leat guovttemielalašvuohta das ahte sápmelaččat ledje háhkan
vuoigatvuođa boazodollui guovllus, ovdal jagi 1883 sámelága ásaheami,
mii dagai boazoguohtunorohagaid juohkima vejolažžan.  Sápmelaččat
ákkastalle, ahte boazoguohtunorohatjuogu mielde ásahuvvui
hálddahuslaš geavat mii lei vuođđuduvvon áddejupmái ahte
guohtonguovlluid ráját ja boazoorohagat leat seammá. Buktojuvvui maid
duođaštus, ahte dát geavat duođas lea leamaš. Jus dát ii galggaše
leat mearrideaddjin iešalddes, lassin vel ákkastallojuvvui ahte
ealáhusa vuhtii váldin gáibidii dakkár áddejumi. Dán vuođul sáhtášii
badjánit stuorra eahpesihkkarvuohta, dainna bohtosiin ahte ealáhus
manahivččii ollu eatnamiid.  Eanemus miellagiddevaš dán áššis lea
dattege sápmelaččaid subsidiara mearkkašumit. Dás čuoččuhuvvui
ahte Sámekommišuvdna ii lean veardidan geavahusviidodaga áiggi
doarvái guhkás. Ealáhusa ekstensiiva luonddu geažil bohte
duođaštanváttisvuođat go galggai duođaštit dološ áiggiid
molsašuddi geavahusa, mas báhcet unnán luottat. Danne ii sáhttán
bidjat seammá garra duođaštangáibádusaid dán geavahussii go
dábálaččat dahkko Norgga rievttis. lešguđet erenoamáš dilit
fertejit dán oktavuođas deattuhuvvot, ee. ferte dulkonduogážis
váldit vuhtii sámiid kultuvrra, oskku, ja ássama. Seammá láhkai, dan
ahte dás lea sáhka kultuvrras, mii vuođđuduvvá njálmmálaš
diehtosirdimii. Dán geažil ii sáhte bidjat nu stuorra gáibádusaid
geavahuseavttuide, muhto baicce diktit geavahusa guhkes áiggi čađa
buhttet eahpejeavddalaš geavahusa.  Sápmelaččat mearkkašedje dán
áššis, ahte Sámekommišuvnna evttohus lei boaris ja báidnon dalá
oidnui sápmelaččaide (vigihis ávkkástallanriekteáigodat), ja ahte
kommišuvdna leamaš boastut čoahkkáibiddjon go ii lean oktage
sápmelaš ovddasteaddji mielde.  Alimusriekti bijai dasto
mearrideaddji deattu cealkámušaide, mat bohtet ovdan Sámekommišuvnna
evttohusas (addon 1892), ja Sisriikkadepartementta "almmuhusas"
1894. Dain boahtá ovdan, ahte orohatjuohkimis ii lean jurdda
lihkahallat guođohanvuoigavuođaid viidodaga, nugo dat lei cieggan
árbevieru olis dahje geavahusas dološ áiggi rájes. Oaivil lei baicce
fuolahit ahte sápmelaččat šadde solidaralaččat
ovddasvástideaddjin orohagaid lobihis guohtumiide. Dás gávnnahii AR
ahte orohagaid ásaheames ii leamaš goassege jurdda reguleret
sápmelaččaid ja eanaoamasteddjiid priváhtarievttálaš diliid. Dán
dáhpáhusas biddjui gustojeaddji rájá lagabui mearrideamis vuođđun,
ahte "ii galgga juohke soaittáhas geavahus addit boahtteáiggis
bissovaš guođohanvuoigavuođa". Dán rájá vuođul mii gessojuvvui,
lei addojuvvon eambbo go doarvái, go "ealáhus lea ožžon
vguođohanvuoigatvuođa maiddái guovlluide, mat dušše muhtun muddui
leamaš anus".  Nugo oaidná, gahččá guovlluid ollislaš
guođohanvuoigatvuohta dábálaš duođaštusárvvoštallamiidda. Dát
dagaha vuđolaš eahpevissisvuođa das, gosa boazodoalloriekti gusto,
go ii gusto boazogoahtunguovlluide. Mearrideaddji vuoigatvuođa/ii
vuoigatvuođa momeanta šaddá joatkašuvvi riekteráhkadeaddji
geavahus, mii dan dáhpáhusas gahččá duođaštusárvvoštallamii. Lea
čielggas ahte eai leat váldán vuhtii erenoamáš diliid, maid
boazodoalloealáhusa ekstensiivvalaš luondu mielddisbuktá. Seammá
láhkai go ii váldo vuhtii, ahte guhkes áiggi geavahus sáhttá vástidit
dahje unnidit bistevašvuođa ja intensitehta gáibádusaid. Dán
livččii sáhttán dahkat ollislaš árvvoštallamiin, mas ovttaskas
eavttut leat vihkkehallanmearkan, main lea relatiivvalaš deaddu.
Buorre oskku gažaldat maid ii biddjo ovdan ovttage oassálastiin dán
áššis; dása mun máhcan duobbeleappos.  Duopmu lea maŋit áiggi
adnojuvvon unohassan boazodoalloealáhusa
ođđasitorganiserenbargui. St. dieđáhusas nr. 28 (1991-92) atná
Ráđđehus eahpesihkarvuođa maid duopmu guđii gierdameahttumin.
Vuođđolága áigumušaid (§ 110a) vuhtiiváldin, Norgga
álbmotrievttálaš geatnegasvuođaid (ILO-konv. nr. 169) doalaheami
vuhtiiváldin, ja maid dárbu čorgadis hálddašeapmái ja
čielggasvuohta boazodolliid ja eará guoskevaš vuoigatvuođaguddiid
dillái eanaš oasis riikkas, dagahii dárbbu farggamusat čielggadit
boazodoalu riektevuođu. Eahpečielga riektedilli livččii dagahan,
ahte riiddut boazodolliid ja eará vuoigatvuođaoamasteddjiid gaskkas
livčče lassánan, juoga mii servodaga beales adnojuvvui oalle
unohassan. Maiddái sámepolitihkalaččat adnojuvvui dát unohassan, go
almmolaš hálddašeapmi ja plánen gaskkal boazodoalu ja eará
beroštumiid šaddá váttis. Lei dárbu čielggadit daid gažaldagaid
jođánit, nu ahte eai šat sáhttán vuordit Sámi
vuoigatvuođalávdegotti gieđahallama gažaldagain, maid leat guhká
juo vuordán. Danin biddjui Stuorradikki ovdii ávžžuhus čoavdit
vgažaldaga, boazodoallolága čielggadeaddji rievdademiiguin. Dain
mearrádusain, mat oaččošedje priváhtarievttálaš váikkuhusa, lea
deháleamos evttohus rievdadit § 2. Rievdadusa maŋŋá buvttášii §
2 ovdan ahte boazosápmelaččaid vuoigatvuođat ja geatnegasvuođat,
nugo dat leat meroštallojuvvon lágas, gustojit sámi
boazodoalloguovlluide dálá rájáid siste. Diekkár rievdadusa maŋŋá ii
livčče "Korssjøfjell-ášši" ožžon dan bohtosa mii šattai,
daningo dál livčče eanaoamasteaddjit šaddan duođaštit, ahte ii
leat makkárge boazodoallovuoigatvuohta opmodagas. Livččii sávahahtti
ahte bággolonistanvuođđu § 31 rievdaduvvošii, nu ahte das
njuolgga boađášii ovdan ahte stáhtas lea vejolašvuohta lotnut
bákkuin boazodoallovuoigatvuođaid vejolaš eatnamiid sámi
boazoguohtunguovlluid siste, gos duopmostuolut gávnnahežžet, ahte
boazodoalloriekti dattege ii leat. Dán maŋŋá boahtá maid mearrádus
addit lobi rievdadit orohat- ja guohtunrájáid. Maiddái muhtun
prosessuála rievdadusat evttohuvvojedje. Ee. áigo álggos vuos sihkkut
leansmánneárvvoštallamiid ja bidjat nággogieđahallama
eanamolsunrievtti vuollái.  11.8.3 Sámi geavahus áiggi dáfus - lea go
buorre osku eaktun?  Maid buori osku-gáibádus lagabui mearkkaša,
čujuhan mun oppalaš ovdanbuktimii bajábealde. Tønnesena vuolggasadji
lea, ahte ii sáhte hilgut sámiid saji vuoigatvuođaoamasteaddjin go
eai leat makkárge riekteáddejumit dahje opinio juris sin geavahusa
duogábealde. Máinnašuvvon duomuin ovddit teakstaoasis lea dušše
jagi 1981 Rt. s. 1215, "Trollheimen-duopmu", mas
eksplisihtalaččat deattuhuvvo buorre osku muhtin ášši oasis.  Daid
njealje fáktoris geavahus, áigi, osku ja passivitehta rivttes
oamasteaddji beales, lea Tønnesena áddejumi mielde gustojeaddji
rievtti vuođul doarvái, ahte fáktorat áigi ja passivitehta leat
mielde, seammás go jearrá, iigo leat máŋgga dáhpáhusas doarvái go
duođaštit geavahusa guhkes áiggi čađa. Buoremus ovdamearka dás lea
go lea sáhka geavahus mii lea leamaš hui guhkes áiggi čađa. Jagi
1968 Rt. s. 429, "Álttesjávri II-duomus" bijai Alimusriekti
vvuođđun ahte geavahus lei "historjjálaš áiggi rájes", mii lei
iešalddes čielgasit doarvái dán áššis. Maiddái maŋit áiggi
geavadis leat geavahan "historjjálaš geavahusa" ákka
mearrideaddjin.  Jus galgá karakteriseret áigi- ja
geavahusmomeanttaid, vuosttamužžan fuomáša ahte dát duođaid leat
duohtavuođat, mat sáhttet geahččaluvvot muhtun muddui. Jus
livččii sáhka momeanttaid oamastannjuolggadusaid vuostá bidjamis,
sáhtášii dadjat, ahte muhtun muddui bistevaš ja intensiiva geavahus
20 dahje 50 jagi livččii sáhttán buktit
vuoigatvuođavuoittu. Nuppiiguin sániiguin biddjojit dat dáhpáhusat
riekteálggaheami vuođđun. Lea baicce váddásat gohčodit osku- ja
passivitehtamomeanttaid duohtavuohtan maid sáhttá duođaštit. Dát
čujuhit riekteáddejupmái, mii ovttaskas geavaheaddjis ja
geavaheaddjijoavkkuin lea, ja mii lea iešguđege duođalaš dili
gieđahallama boađus. lešguđet riekteáddejupmi, oktan daid
váikkuhusaiguin maid oažžu dagu dahje hilguma bokte, lea muhtun
láhkai dáid duođalaš diliid meroštallan psykologalaš
speadjalgovvan.  Nuppe beales geahččalit dahkat dáid siskkáldas
áddejumiid duođaštanfáddán, vai oppalohkái livččii makkár nu
konkrehtalaš vuolggasadji, jus šaddá nu ahte oassálastit ja vihtanat
dakkár dáhpáhusas galggašedje geahččalit "buvttadit" sidjiide
sávvojuvvon dahje stuorámus opinio juris ovdamuni. Dát sáhttá
dáhpáhuvvat go atná konkrehtalaš daguid/hilgumiid ovtta dahje nuppi
riekteáddejumi boađusin, ja klassihkalaš ovdamearkan sáhttet
namuhuvvot vuođđogirjji positiiva/negatiiva jáhkehahttivuođa
njuolggadusat.  Dáid erenoamáš dilálašvuođaid vuođul, mat
čatnasit sámi geavahandoibmii, rievtti mielde sáhttá várra
čuoččuhit, ahte ii leat vuogalaš dahje geavatlaš atnit čavga
dahje absoluhtta gáibádusa oskui sámi geavahusdiliide. Dát
eanaoamasteaddji ektui, lea ain juo vuos Finnmárkkus dábálaččat
stáhta. Priváhta eanaoamasteaddjii ektui sáhttet dilit šaddat
earaláhkai, gč. jagi 1981 Rt. s. 1215 "Trollheimen-duopmu".  Nugo
namuhuvvui, lea nannoseamos ágga dása guhkes áiggi geavahus, mii
boahtá ovdan riektegeavadis, mas ii leat geavahuvvon buori
osku-gáibádus nu čavga, ain juo doppe gos geavahus lea viehka boaris
ja stáhta lea eanaoamasteaddji. Okta vejolaš sivva, manin
riektegeavadis ii leat geavahuvvon oskku gáibádus nu čavga, sáhttá
leat ahte eai ane buorre oskku ávkkálaš duođaštanfáddán áiggi dáfus
nu guhkás maŋás go dás lea sáhka. Dan sadjái sáhttá navdit ahte leat
dulkon dan guhkes, čuoččutkeahtes geavahusa nu ahte dat lea
dáhpáhuvvan almmá mange gilvvu haga dahje relatiivvalaččat unnánaš
gilvvuin, nu ahte historjjálaš áiggis eai leamaš gilvaleaddji
vuoigatvuođagáibideaddjit maid ektui sáhtii leat buori oskkus. Nubbi
aspeakta lea ahte "Álttesjávre-duomus" orrot geavaheamen
sátnelihtu "cieggan geavahus", mii váldojuvvui atnui dás
bajábealde namuhuvvon duomuin jagi 1961 ja jagi 1963, stáhta
oamastanvuoigatvuohta birra almennetgaskkaide. Dán oaidninsajis orru
čielgasit eahpelunddolaš geavahit buori osku-gáibádusa sihke stáhta
ektui mii lea stuorra ja mearretmeahttun riektesubjeakta, ja muhtun
muddui maiddái olles álbmotjoavkku ektui dahje dan osiid ektui.
Nuppádassii leat čielga gáibádusat eaktodáhtolaš oskui, mii guoská
giddodahkii, eanaš vuođđuduvvon vuođđogirjjiregistrerema
oktavuođas. Dakkár registreren ii leat goassege leamaš oassin sámi
riekteárbevierus, man geavahus lea boarrásat go boarráseamos
girjjit. Ollu sápmelaččaide lea dál ain amas jurdda suokkardit
vuođđogirjjiid dahje geahččalit suodjalit iežaset geavahusdoaimma
dakkár registrerema bokte. Easttan dása eai dárbbaš leat dušše
vuođđogirjji suokkardeami fuobmán, muhto sáhttet maid leat gielalaš
váttisvuođat. Maiddái eará sosiokultuvrralaš váttisvuođat, dávjá
muhtun áiggiid garra dáruiduhttinpolitihka geažil, sáhttet leat
čuožžovaččat dán oktavuođas. Dakkár vuhtiiváldimat leat boahtán
ovdan riektegeavadis, ee. jagi 1979 Rt. s. 492
"Varfjell-Stifjell-duomus". Ášši guoskkai buhtadussii vahágiid
ja guohtuneatnamiid massima ovddas, mat dagahuvvo sápmelaččaide go
vFinnmárkku telekommunikašuvdnarusttet huksejuvvui. Ášši lei
dábálaš njuolggadusaid mielde boarásmuvvan. Dattege gávnnahii sihke
lágamánniriekti ja Alimusriekti, ahte dán áššis ledje erenoamáš
dilálašvuođat, mat dagahedje ahte sápmelaččaid
riektediehtemeahttunvuohta dohkkehuvvui. Momeanttat dán veardideames
ledje Finnmárkku eahpečielga riektedilit, erenoamážit stáhta
vuoigatvuohta matrikulerekeahtes eatnamiidda. Erenoamáš deaddu fertii
biddjot sápmelaččaid sierra dillái čearddalaš
unnitloguálbmogin. Dán oktavuođas čujuhuvvui, ahte sin váilevaš
oahppu ja giellaváttisvuođat leat guhká dagahan hehttehusaid sidjiide
gulahallat stuorraservodagain - hehttehusat mat maiddái deattuhuvvojit
eará fáktoriid bokte, mat leat čatnasan erenoamáš eallindillái.
Čoahkkáigeassun dasa, mii bajábealde lea daddjon, čujuhit nana
vuođuštusat dasa ahte ferte leat várrugas go geavaha čavges
gáibádusa eaktodáhtolaš oskui sámi luondduriggodagaid guhkes áiggi
geavahusa ektui. Dán vuostá sáhtášii dadjat, ahte sápmelaččaide
šaddá álkit go earáide háhkat dakkár vuoigatvuođaid. Muhto
vuolggasadjin lea čielggas ahte mii bajábealde lea daddjojuvvon das
ahte dološ áiggi rájes geavahusa-eavttut leat, vihkehallanmearkan
main lea relatiivvalaš deaddu, de boahtá gustot seammá liberála
gáibádus oskui maiddái earáide go sámi vuoigatvuođagáibideddjiide,
mat sáhttet dahkat jáhkehahttin seammá guhkes geavahusa.  11.9
LOAHPPACEALKKA Váldoloahppacealkka das, mii bajábealde lea
geahččaluvvon ovddiduvvot, lea ahte guovllu gustojeaddji riekti
ferte harmoniserejuvvot nu ahte dan rievdadusa, maid riektegeavat lea
álggahan, buorebut čuovvu eará riektegáldofáktoriid. Sáhttáhan
dadjat, ahte dát vurdojuvvo dáhpáhuvvat Sámi vuoigatvuođalávdegotti
evttohusa bokte. Dan botta (1992), badjána jietna sámi
organisašuvnnain. Gáibádusat leat čielgaseappot ja absoluhtabut.
Vuolggasadjin berrešii leat ahte heaittiha sátnečoahki "stáhta
matrikulerekeahtes eatnamat Finnmárkkus". Dan ortnega sadjái
jurddašuvvo ortnet, mii vuođđuduvvá dasa ahte dohkkeha sámi
várbevirolaš guovlluid geavahusa, almmá čatnaseami
boazodollui. Boazodoalus lea stuorra kultuvrralaš symbolaárvu, muhto
dat doaibmá maiddái eiseválddiid regulerenneavvun - dainna lágiin,
ahte bidjet boazodoallovuoigatvuođaid ja sámi vuoigatvuođaid
oktii. Dan sadjái galggašedje fuolahit ahte sámi guovddášguovlluid
hálddašeapmi boađášii sápmelaččaid háldui. Dáhpáhuvvá go dat
dainna lágiin, ahte ráhkada "vuoigatvuođasirdima", vai dáhpáhuvvá
go áivve hálddahuslaččat; duohtavuođas dás lea dušše ideologalaš
erohus. Ovddežis lea čájehuvvon ahte lea buoremus go veháziid mielde
dahká rievdadusaid.  Deháleamos šaddá ahte sápmelaččat ožžot
stivrenvuoigatvuođa siseatnanriggodagaid badjel, maidda sii iežaset
oainnu mielde duođaid leat vuoigaduvvon.  JUOLGENOHTAT 1. Thuen,
s. 11. (ruovttoluotta) 2. Solem, s. 252. (ruovttoluotta) 3. Solem,
op. cit. (ruovttoluotta) 4. Lasko, s. 92. (ruovttoluotta) 5. Biđggiidan
dáža ássan lea duođaštuvvon sulluin dálá Romssa-Finnmárkku rájá
rádjái 800-1000 áigodagas. ruovttoluotta 6. Tønnesen,
s. 17-18. (ruovttoluotta) 7. Schnitler, siteren Jebens,
s. 627. (ruovttoluotta) 8. Jebens,TfR:s l984 s. 640. (ruovttoluotta)
9."Nášuvdna" dán oktavuođas máksá dieđusge sámit álbmotjoavkun,
iige našunálstáhtan dahje eará oktavuođalaš
servodatorganisašuvdnan, manin muhtimat liikojit dulkot ideologalaš
oktavuođain. (ruovttoluotta) 10. Váttisvuohta Finnmárkku ektui lei
ahte dat lei duottar, nu ahte gielas-másealggiprinsihppa ii sáhttán
geavahuvvot nugo muđuid rádjabargguin. (ruovttoluotta) 11. Sandvik,
LoR:s 1980 s. 112-125, s. 117. (ruovttoluotta) 12. Loahpahuvvui easkka
go dálá stáhta matrikulerekeahtes eanaláhka Finnmárkkus
bođii. (ruovttoluotta) 13. Sandvik, LoR:s 198 s. 112-125, "Ei forelda
lære: Statens umatrikulerte grunn i Finnmark". (ruovttoluotta)
14. Tønnesen, s. 168. Dát duopmu almmatge ii guoskka erenoamážit sámi
vuoigatvuođaide, muhto Finnmárkku-almennegiidda. (ruovttoluotta)
15. Rådsegn 6, s. 26. (ruovttoluotta) 16. Andreassen,
"Menneskerettigheter og urbefolkning", LoR:s 1992 s. 67-94, s. 68 ja
v79-80. (ruovttoluotta) 17. Láhka b. 9. b. geassemánus 1978
nr. 49. (ruovttoluotta) 18. Thuen, s. 11. (ruovttoluotta) 19. Muđuid
sáhttet stuorát olmmošjoavkkut háhkat vuoigatvuođaid dološ vieru
bokte dahje almennega geavaheaddjin. (ruovttoluotta) 20. Dat heivehuvvo
omd. go lea sáhka oskku eavttus, go ovdabargguin daddjo "ahte, go
ovttaskas olmmoš lea boahtán diehtit rievttes oktavuođa, ii leat
makkárge mearrideaddji gáibáduseastta" (Rådsegn 6,
s.26). (ruovttoluotta) 21. Duopmu s. 374. (ruovttoluotta) 22. Evttohusas
O XI 1901/1902 daddjo, ahte dát lea dušše "erenoamáš dilli iige
bistevaš njuolggadus". (ruovttoluotta) 23. Dáinna bođii maid
boazoorohatjuohkin, man duogáš lei dološ sámi árbevierru, maid
siidaortnega mielde. (ruovttoluotta) 24. Siterejuvvo Jebensis,
s. 670. (ruovttoluotta) 25. Boazodoalloláhkalávdegotti evttohus 1960,
s. 3-7. (ruovttoluotta) 26. Boazodoalloláhkalávdegotti evttohus, s. 7
ja 26. (ruovttoluotta) 27. Mearkkaša, ahte atnet boazoorohagaid
muhtunlágan erenoamáš almennegin. (ruovttoluotta) 28. Lasko,
s. 110. (ruovttoluotta) 29. Go boazodoallovuoigatvuođat leat
ollislaččat regulerejuvvon lágas lea boares miellaguoddu, mii boahtá
1933 boazodoallolágas, geahča Rt. 1955 s. 361, Od. prp. nr. 9
(1976-77) s. 42 ja Rt. 1979 s. 1283. (ruovttoluotta) 30. Earret
vuđolaš olmmošvuoigatvuođas. (ruovttoluotta) 31. Boazodoallol. §
3. (ruovttoluotta) 32. NAČ 1984: 18, ee. s. 442 ja
449. (ruovttoluotta) 33. NAČ 1984: 18, s. 443. (ruovttoluotta)
34. Brækhus/Hærem, s. 536. (ruovttoluotta) 35. Anners,
s. 192-193. ruovttoluotta 36. Hafstrøm, girjjis "Samernas vite bok II",
s. 7. (ruovttoluotta) 37. Hafstrøm sitáhta, "Samernas vite bok II",
s. 6. (ruovttoluotta) 38. Rt. 1933 s. 511,
"Jacobsen-ášši". (ruovttoluotta) 39. Falkanger, s. 31 nohta 17, mii
čujuha Rt. 1985 s. 362 ja Rt. 1986 s. 1122 ovdamearkan
dása. (ruovttoluotta) 40. Andreassen, LoR 1992 s. 67-94, s. 87-88, mas
lea sáhka ahte fertejit leat "okto geavahan dahje čielgasit eanemusat
geavahan". (ruovttoluotta) 41. Andreassen, LoR 1992 s. 67-94,
s. 88. (ruovttoluotta) 42. Norgga lága mielde iiba sáhte okto
spesifikašuvnna bokte fitnet vuoigatvuođa opmodahkii, gč
ee. Brækhus/Hæren, s. 543. (ruovttoluotta) 43. Lasko,
s. 34. (ruovttoluotta) 44. Kjerschow 1897, s. 195, 1922
s. 42. (ruovttoluotta) 45. Vuovdevahágat šaddet, go bohccot čallet
čorvviid muoraide oažžut eret námiid šaddi čorvviin
eret. (ruovttoluotta) 46. Maŋŋá 1933 lága lei boazosápmelaččain
vuoigatvuohta bivdit guliid stáhtaalmennega jávrriin, dallego sii
ledje lobálaččat bohccuiguin orrumin boazogoahtunorohagas gosa
gulle. Maŋŋá 1978 lága § 9,1 lea vuolggasadji, ahte
boazodoalloriekti gusto boazoguohtunguovlluide beroškeahttá gii
oamasta eatnama. § 14 regulere dán lagabuid ja manná guhkkelii go
jagi 1933 láhka. (ruovttoluotta) 47. Duopmu, s. 434-35. (ruovttoluotta)
48.Árvalus addojuvvon skábmamánu 23. b. 1966. (ruovttoluotta)
49. Erenoamážit nugo Brækhus/Hærem hábmeba s. 15-25. (ruovttoluotta)
50. Láhka, § 4. (ruovttoluotta) 51. St. dieđáhus nr. 28 (1991-92),
s. 84. (ruovttoluotta) 52. Sámepolitihkalaččat lea dát riidu ain
čiekŋalat, go das lea maid sáhka boazodoalu
stivrenvuoigatvuođas. (ruovttoluotta) 53. St. dieđáhus nr. 28
(1991-92), s. 85. (ruovttoluotta) 54. Tønnesen, s. 170
flg. (ruovttoluotta) 55. Dahje nu gohčoduvvon "riekteduohtaáššin",
mii mearkkaša dilálašvuođaid mat ovttatmanu dagahit vuođu
riektečuovvoleapmái. (ruovttoluotta) 56. Nugo maid Tønnesen, s. 169-70
ferte áddejuvvot. (ruovttoluotta)

Norgga oapmeriekti Sámis - heivemeahttun ášši?
Kritihkalaš geahčastat NAČ 1993:34' riektegáldogeavaheapmái 

GUNNAR ERIKSEN0 Artihkal lea almmuhuvvon girjjis Rætferd 69 1995
s. 66-86. Artihkal lea sámegillii jorgaluvvon ja almmuhuvvon Romssa
universitehta Juridihka fakultehta čálaráiddus nr 39 "Vihtta
artihkkala sámerievttis", mii ilmmai 2001:s. Jorgalus lea divvojuvvon
v2003:s.  Artihkal gieđahallá sámiid vuoigatvuođaid Finnmárkku
luondduriggodagaide NAČ 1993:34 vuođul, man muhtimat Norgga bajimuš
oapmeriektečehpiin leat čállán. Áššedovdičielggadeapmin NAČ
1993:34:ii ferte biddjot stuorra deaddu, ja artihkal moaitá
riektejoavkku čielggadeami sihke dan, mii guoská
riektegáldogeavaheapmái ja gustojeaddji rievtti áddejupmái eamiálbmoga
perspektiivvas.  I. ÁLGGAHUS 1.1 Oppalaččat daid gažaldagaid birra
mat gieđahallojuvvojit NAČ 1993:34, "Finnmárkku eana- ja
čáhcevuoigatvuođat ja daid hálddašeapmi", lei boađus 12 jagi
vuoigatvuođačielggadeamis, mii guoská Finnmárkku fylkka
luondduriggodagaid oamastanriektái. Čielggadeapmi lea guovtteoasát -
nubbi ieš vuoigatvuođagažaldagaid birra ja nubbi dán suorggi
siskkabeale hálddahusortnegiid birra. Vulobealde gieđahallo vuosttaš
oassi.  Čielggadeami duogážis lea dat, ahte Sámi
vuoigatvuođalávdegoddi hálidii čielggadeami Finnmárkku
riektedilálašvuođain. Dán barggu várás vuođđuduvvui sierra
riektejoavku, mii čohkiidii Norgga njunušjuristtain. Riektejoavku
juohkásii eanetlohkui ja unnitlohkui. Unnitlohkui gulai
Alimusriekteadvokáhta Otto Jebens, guhte oaivvildii, ahte sámit ledje
vuoigaduvvon luondduriggodagaide ain juo Sis-Finnmárkkus. Dan son
vuođušta sierranas cealkámušaid sihke siskkáldas ja
álbmotrievttálaš gálduiguin, mat leat čielggadeamis. Eanetlohku,
masa gulle Riektejoavkku 6 eará lahtu, juohkásii muhtun gažaldagain
guovtti oassái, mas ledje golbma lahtu, earret eará álbmotrievttálaš
gažaldagain. Váldoloahppacealkka, mas eanetlohku čohkiidii, šattai
liikká negatiivvalaš danin, go gávnnahuvvui, ahte stáhta lei
gustojeaddji lága mielde eaiggát ovddeš Finnmárkku eatnamii, mii ii
lean čálihuvvon (matrikulerejuvvon).  Mu áigumuš lea geahčadit
kritihkalaččat NAČ 1993:34' riektegáldogeavaheami. Dán vuođul
válddán ovdan riektegáldogažaldaga sihke prinsihpalaš,
riektegáldoteorehtalaš ja praktihkalaš beliid. Lagat čielggadeamit
muhtun gažaldagaid birra, maid gieđahalan, addojuvvojit maŋŋelis
včuoggás 1.3.  Ovdal go čielggadan dán lagabui, válddán vuolggasadjin
čielggadusa guovddášeavttu, namalassii riektejoavkku válddi,
buohtastahtton mu oaivila mielde - bajit Sámi vuoigatvuođalávdegotti
barggu jođihemiin.  1.2 Sámi vuoigatvuođalávdegotti ja sierra
riektejoavkku váldi Vuoigatvuođajoavku bidjá vissis barggu
čielggadit iežas válddi. Das boahtá ovdan, ahte "gustojeaddji
rievtti" mearrideapmi ráddjejuvvo Finnmárkku luondduriggodagaid
oamastan- ja geavahanvuoigatvuođaide. Gustojeaddji rivttiin ádde
vuoigatvuođajoavku einnostusa (prognosa) das, makkár bohtosii
Alimusriekti livččii boahtán, jus livččii geavahan
riektegáldooahpu konkrehta riektegažaldagas.  1.2.1 Sámi
vuoigatvuođalávdegotti váldi Vuoigatvuođajoavku lea ráddjen
riektepolitihkalaš gažaldagaid gieđahallama, ja danin hálidii
dušše čielggadit gustojeaddji rievtti čujuhan dihtii áššiide,
main leat eahpádusat ja eahpesihkkarvuođat. Dat mielddisbuktá, ahte
sirre čavga gustojeddji vuoigatvuođa de lege lata, ja nuppe dáfus
riektepolitihka de lege feranda. Dán dahká vuoigatvuođajoavku iežas
erenoamáš válddi vuođul, mii lea mearriduvvon Sámi
vuoigatvuođalávdegotti čoahkkimis Donjevuonas, skábmamánu
6.-8. beivviid jagi 1984. Dán vuogi mielde láhppojit dehálaš
ollisvuođaeavttut Sámi vuoigatvuođalávdegotti barggus, daningo
lávdegotti álgoálgosaš váldi lei earálágan nugo ovdanboahtá NAČ
1984:18 kap. 2.2.2 čuoggás 1). Erenoamáš mearkkašupmi das, mii
maŋimuš lea namuhuvvon ja mii ii leat biddjon vuođđun
vuoigatvuođajoavkku bargui, lea čuovvovaš: "Čielggadus berre
oppalaččat nuppe dáfus addit gova dálá riekteovdáneamis ja
riektedilálašvuođas, ja nuppe dáfus fas vuđoštallon árvvoštallama
das, makkár riektedilálašvuođa rievdadusat leat
sávahahttit. Lávdegoddi berre addit historjjálaš čilgehusa das,
makkár riekteoainnut ja riektenjuolggadusat leat geavahuvvon, mat
gusket eana- ja čáhcevuoigatvuođaide guovlluin, gos sámit ásset, nu
vuđolaččat ahte sáhttá čielggadit gustojeaddji rievtti ja evttohit
vođđa čovdosiid..."  Barggu oppalašvuhtii gulai, nugo mun áddejin
dan dehálaš oassin vuđoštallat oppanassiige dákkár barggu
álggaheami. Seammá oppalaš vuolggasadji lea maiddái das, mii lea
navdimis eamiálbmogiid bajimuš riektegáldun, - ILO-konvenšuvdna
nr. 169 eamiálbmogiid ja čeardaálbmogiid birra iehčanas stáhtain
1989. Dan art. 2 nr. 1 ektui daddjojuvvo, ahte lea eiseválddiid
duohken "- johtuibidjat oktiiheivehuvvon ja vuogáidahttojuvvon
doaimmaid, mat suodjalit dáid álbmogiid vuoigatvuođaid". Viidáseappot
čuovvu art. 2 nr. 2 bustáva b):s, ahte dakkár doaimmat galget
sisdoallat doaibmabijuid, mat "ovddidit ollislaččat daid álbmogiid
sosiálalaš, ekonomalaš ja kultuvrralaš vuoigatvuođaid
ollašuhttima ja árvvusatnet sin sosiálalaš ja kultuvrralaš
identitehta, dábiid ja árbevieruid".  1.2.2 Lagabuid Riektejoavkku
válddi birra Vuoigatvuođajoavkku sierra váldi gáržžiduvvui Sámi
vuoigatvuođalávdegotti álgoálgosaš vuođu ektui garrasit, go
gávnnahuvvui ahte: "Ovddeš áiggiid riektedilálašvuođa
čielggadeamit berrejit ráddjejuvvot dasa, mii dárbbašuvvo vai sáhttá
mearridit, mii dál galgá adnojuvvot gustojeaddji riektin".  Dattege
lei Sámi vuoigatvuođalávdegotti álgováldi bajit láidesteapmi
riektejoavkku erenoamáš válddis, go vuoigatvuođajoavkku erenoamáš
válddis daddjojuvvui ahte: "Bargojoavku galgá... dán oktavuođas
bidjat vuođđun njuolggadusaid, mat leat addojuvvon lávdegotti
válddis".  Riektejoavku dulkui liikká válddis nu, ahte ráddjejedje
láidestemiid vuostá, mat ledje Sámi vuoigatvuođalávdegotti válddis
nugo lea geardduhuvvon ja aiddostahtton das bajábealde, go
gávnnahuvvui ahte: "Sámi vuoigatvuođalávdegotti váldi lea dan dáfus
viidásat go riektejoavkku, daningo riekteovdáneamis sáhttá leat
mearkkašupmi ođđa čovdosiid riektepolitihkalaš
árvvoštallamiidda, vaikko ii mearkkašivččege maidege gustojeaddji
riektái".  Mu oainnu mielde lea dat álgočalbmái vuosteháhku
riektepolitihkalaš geavaheami vuostá, čielga geanohisvuohta
čielggadeamis. Nubbi lea, ahte earuha, mii čuovvu gustojeaddji
rievttis, ja mo riektedil&3225;lašvuohta berre leat maŋit
áiggis. Eambbo gal eahpidahttá, ahte dát teknihkka álgočalbmái
mielddisbuktá dan, ahte gustojeaddji riekti ii čadnojuvvo
riekteovdáneapmái, nu ahte gustojeaddji rievtti normatiivvalaš
sisdoallu heivehuvvo, dahje dárkilasto ođđasat oainnuin
sápmelaččaid ja sámi kultuvrra ektui.  Oppalaččat vásihan
riektejoavkku iežas bargodoaimmaid meroštallama muhtunlágan válddi
sirdimin sámiid riekteriektedil&3225;lašvuo&3273;a čielggadanbarggu
ollisvuođa ektui.  1.2.3 Riektepolitihkalaš deastta geavaheapmi Mo
sáhttá mottiin sániin dadjat, mii riektepolitihkka lea? Mii lea
riektepolitihka doaibma, ja mii earuha dan eará politihkas? Jus
vuođđun bidjá Rossa áddejumi, sáhttá dadjat, ahte rievttis lea
alddis ulbmil; dahkat ollisin rievttálaš vuoiggalašvuođa
jurdaga. Riektepolitihkka dán mielde lea oahppa, movt sáhttá juksat
dán ulbmila.  Mu oainnu mielde sáhttá riektepolitihkkii gullat nu
ollu, ja mun lean dan oaivilis, ahte riektegeavahanproseassas lea
lobálaš geavahit riektepolitihkalaš ákkastallama. Dat ferte gustot
buot diliide, jus dahká dan, mii máŋgga oktavuođas lea dábálaš: -
bidjá ovtta dássái riektepolitihkalaš vuhtiiváldima riektegáldooasi
duođalaš vuhtiiváldimiin. Duođalaš vuhtiiváldimat sáhttet leat
iehčanaš riektegáldofáktorin, dahje sáhttet leat oassin
árvvoštallamiin maŋŋelis riektegeavahanproseassas. Viidáseappot
sáhttá hállat riektepolitihkas eanet duohtavuođalaš
árvvoštallamiŋ2 go gustojeaddji rievtti dogmáhtalaš
árvvoštallamin, mas dákkár dilit eai álo adno gullamin gustojeaddji
rievtti árvvoštallamii. Eckhoff ii leat liikká dan vuostá, ahte gullá
áššái árvvoštallat servodatlaš váikkuhusaid, maid navdá čuovvut
riektegažaldaga vissis čovdosis, vaikko das čuozzilivččiige
politihkalaš nággu dahje eará beroštusgilvu13.  Árjjalaš
geavaheapmi riektepolitihkalaš árvvoštallamiin maŋimuš áddejumis
buvttiha mu árvvoštallama mielde dynamalut
riektegeavahanproseassa. Viidáseappot sáhttet riektepolitihkalaš
várvvoštallamat leat mielde jávkadeamin árbevirolaš
riektegeavaheaddji váttisvuođa, namalassii dan mii bajábealde lea
namahuvvon, ahte dálá riektedilálašvuohta lea váldooasistis ovddit
áiggiid riektedilálašvuođaid buvtta dahje ođđasit buvttadeapmi,
mas ii álo gávdno doarvái rabasvuohta servodatdiliid ja
oaidnoperspektiivvaid rievdadusaide. Mo dal jo dilli leašge, de heive
buot juridihkalaš ákkastallamiiguin váikkuhit mearrádusaide. Čielga
objektiivvalaš riekteideologalaš ovdagova geavaheapmi nu, ahte
earuha čielgasit de lege data ja de lege ferenda, orru dávjá leamin
illušuvdna. Rievttis mannet čađat šaldit morálii ja politihkkii14.
Álgočalbmái vuosteháhku riektepolitihkalaš oainnuide boktá
gažaldaga, iigo gustojeaddji rievtti čielggadeamis váilloge
dynamihkka, mii das livččii sáhttán leat, jus livččii lean eanet
dáhttu čatnat čielggadeami dan riekteovdáneami ektui, mii dál
dáhpáhuvvá ja ferte vealtakeahttá maid joatkašuvvat?  1.3 Viidásat
ovdanbuktin Riektejoavkku mu oainnu mielde menddo baskkes áddejupmi
gustojeaddji rievtti doahpagis bohciidahttá maŋŋelis máŋga
gažaldaga. Mun geahčadan muhtumiid dain, ja juogán daid guovtti
suorgái; 1) Gažaldat prinsihpalaš beroštumis, movt nannet
gustojeaddji rievtti Finnmárkku luondduriggodagaid ektui. Álggos
gieđahalan gažaldaga, movt buoremusat galgá gozihit geanohat beali
vuhtiiváldima dan ektui, maid mun das gohčodan guovtti
riektekultuvrra gaskasaš gávnnadeapmin. Das maŋŋá válddán ovdan
gažaldaga sámi riekteáddejumiin.  2) Nuppe dáfus
riektegáldoteorehtalaš gažaldagat, ja nuppe dáfus fas gažaldagat,
main gieđahallo konkrehtalaš riektegáldogeavaheapmi. Dás válddán
álggos ovdan, maid vuođđol. § 110 a máksá, ja das maŋŋá dajan
juoidá álbmotrievtti mearkkašumi birra, ja geavahan das veahkkin
álbmotrievtti ođđaseamos ja miellagiddeveamos riektegáldu, jagi 1989
ILO-konvenšuvnna nr. 169. Loahpas geahčan čielga
riektegáldogeavaheami ovdamearkka, gažaldaga sáhttágo doahpaga
"cieggan riektedilálašvuođat" geavahit dakkár áddejumis, ahte dat
duođaštivččii stáhta čuoččuhusaid das, ahte dat oamasta
Finnmárkku eatnamiid.  II. PRINSIHPALAŠ GAŽALDAGAT 2.2 Guovtti
riektekultuvrra gávnnadeapmi. Movt váldit vuhtii "geahnohut" beali?
2.2.1 Oanehis historjjálaš govvádus Dážat ja sápmelaččat
adnojuvvojit árbevirolaččat guovtti sierranas čearddalaš
joavkun. Nu dahkko danin, go leat dahje leat leamaš sierra gielat,
eallinvuogit jnv. Lea maiddái čielggas, ahte sápmelaččat ja dážat
leat hui guhká eallán bálddalagaid viiddis oasis dan guovllus, man mii
dan áigge dovdat gonagasriika Norgan. Eallinvugiid erohusaid ja
guovlluid viidodaga geažil lea navdojuvvon, ahte sápmelaččat ja
dážat leat ovdal eallán ovttas ja ávkkástallan luondduin
riidalkeahttá luondduriggodagaid oamasteamis nu ollu go dán
áigge. Sverre Tønnesen čilge ášši ee. dainna, ahte dážat ain juo
álgoáigodagas ásaiduvve rittu olggut njárggaide15, nu ahte sáhtášii
juohkit Finnmárkku siskkit ja olggut avádahkii. Oppalaččat sáhtášii
maiddái dadjat, ahte stuorra guovllut ja eallinvuogi erohusat maiddái
dagahedje dan, ahte guovllus guhká leamaš hui unnán gilvu
luondduriggodagain. Erenoamáš beroštupmi dán oktavuođas lea das,
maid dal gohčodit Sis-Finnmárkun, ja eará guovllut, gos eanaš ássiin
lea sámi duogáš. Daid guovlluid sáhttit meroštallat sámi
guovddášguovlun.  Gávnnadeapmi riektekultuvrraid gaskka nuppástuvai,
go gonagasriika Norga dagai soahpamušaid gránnjáriikkaiguin ja
oaččui čielga rájáid, ja lihkostuvai oažžut daid
bissovažžan. Finnmárku lei maŋimuš guovlu, gos dat
dáhpáhuvai. Schnitlera rádjadutkamat buvttihedje jagi 1751
rádjasoahpamuša, mas lei dovddus "Lappekodicilla"-lassebeavdegirji
mielddusin. Ollislaš váldi guovllu badjel, maid mii dal dovdat
Finnmárkun, attii Norgga hálddašanvuogádahkii ja maiddái Norgga
riektekultuvrii ollu stuorát lihkadansaji go ovdal. Mun oainnán danin
jagi 1751 mearkkašahtti historjjálaš rádján, man maŋŋá Norgga
riektekultuvra lea váldán mearkkašahtti lávkki
oamasteaddjisajádahkii, maid Norgga stáhta dál čuoččuha leat
valddiš6. Dán rájes lea stáhta čuoččuhan iežas guovllu eaiggádin
juo dološ áiggi rájes. Erenoamážit jagi 1970 maŋŋá lea dilli
leamaš garrasat, go vuođđun lea biddjon, ahte opmodatvuovdin
Finnmárkku lága vuođul ii leat leamaš almmolaš eiseválddiid
doaibma, muhto privahtarievttálaš hálddašeapmi. Muđui dán
"riekteráhkadeaddji" áigodagas vuhtto stáhta bealis, ahte sámi
vuoigatvuođat leat ollislaččat muddejuvvon geažos áiggi
gustojeaddji boazodoallolágas muhtunlágan molsašuddi
geavahanvuoigatvuohtaŋ8. Guovddášeaktun dán oidnui lei, ahte
sápmelaččat nomádan eai sáhttán háhkat vuoigatvuođaid. Sin
luondduriggodagaid geavaheapmi lea gitta min beivviid rádjái
duvdojuvvon gurut beallái vuoigatvuođaid mihttomálles "vigihis
geavahanvuoigatvuohtan". Dán oainnu váikkuhusat leat vuohttimis ain
gustojeaddji rievttis. Oppanassiige sáhttá imaštallat, doaibmágo
boazodoallu muhtunlágan pántafáŋgan stáhta čárvvasteamis sámi
guovddášguovlluid birra. Cealkámuš Nordlándda ja Romssa
meahccekomišuvnna (utmarkskommisjon) duomus áššis 6 ja 7, Ráisa ja
Návuotna, celkojuvvon suoidnemánu 5. b. jagi 1991, sáhttá bidjat daid
jurdagiid ala, go celkojuvvo: "Meahccekomišuvdna hálida
loahpalaččat fuomášahttit, ahte jus boazosápmelaččaide
addojuvvošedje vuoigatvuođat nugo lea čuoččuhuvvon, das
gillášedje Ráissa ja Návuona báikkálaš ássit, geain eatnašiin lea
sámi duogáš". (Duomu s. 133) Áigodat, ovdalgo Norga "válddii
badjelasas" Sis-Finnmárkku guovlluid, lea maiddái miellagiddevaš
oppalaš gova duogážin. Dát gusto historjjálaš duohtavuhtii seammá
ollu go rievttálaš váikkuhusaide, maid sáhttá gávnnahit dan
boađusin. Áigodagas ovdal jagi 1751 lei Sis-Finnmárku oassin
oktasašguovllus, gos sihke Norga ja Ruoŧŧa gáibidedje
vearu. Stuorra oassi guovllus lei liikká Ruoŧa duopmoválddi vuolde,
ja Ruoŧa duopmárat dolle sierra dikkiid guovllu sámesiiddaide. Dan
sáhttá duođaštit duopmočállosiiguin gitta jahkái 1660, ja eará
gálduiguin gitta 1500-lohkui. Dát duopmočállosat duođaštit buorre
vmuddui, ahte sápmelaččaid vuoigatvuođat luondduriggodagaide ledje
dohkkehuvvon ja gudnejahttojuvvon nu guhká, go guovlu lei Ruoŧa
duopmoválddi vuolde. Dán duogášmateriála áigodagas ovdal jagi 1751 ii
leat riektejoavku doarvái vuđolaččat árvvoštallan, juos váldá
vuhtii ahte nu "historjjálaš" dilálašvuođat uhccán mearkkašit dálá
riektedilálašvuhtii. Seammá vuhtto meahccekomišuvnna
geavadis. Ráisa-Návuona duomus celkojuvvo ee. ahte: "...dat, ahte
Davvi-Romssa siskkit oasit ledje gitta jahkái 1751 Ruoŧa válddi
vuolde, ii nuppástuhte gažaldaga moge... Juos lea nu ahte seammá
bearrašat leat leamaš daid guovlluin, maidda ášši guoská juo guhká
ovdal jagi 1751, de ii sis dan sivas leat makkárge sierra sajádat
vuoigatvuođaid dáfus". (Duopmu, s. 133-34) Duohtaášši, ahte
sápmelaččat ledje vuođđudan rievttálaš dási geavahanortnegiid
dáid ovddeš oktasaš guovlluide, doarju maiddái Kaisa Korpijaakko
nákkosgirjjistis 1989, "Om samernas rättsliga ställning i
Sverige-Finland". Su nákkosgirji čájeha, ahte Ruoŧa eiseválddit
meannudedje sápmelaččaid vuoigatvuođaid Ruoŧa Sámis sullii
1500-logus gitta 1700-lohkui oamastanriektin. Dađe bahábut oaivvilda
Korpijaakko, ahte seammá ollu go Riektejoavku lea geavahan su
nákkosgirjji, lea dat maid geavahan dan seammá olu boastut.
2.2.2. Riektekultuvrraid gávnnadeapmi Norgga ja Sámi riektekultuvrrain
lei okta dehálaš erohus. Norgga riektekultuvra vuođđuduvai
čállimii ja das lei doarjjan oalle bures ovdánan fápmovuogádat, Sámi
riektekultuvrra vuođđun fas lei njálmmálaš riekteáddejumiid
árbevierru ovttastuvvan stáhtačohkiidusa haga, ja geažos áigge
fápmovuogádaga doarjaga haga. Lea iešalddes čielggas, ahte bohciidit
metodalaš váttisvuođat juos ráhkadišgoahtit riekteortnega, mas
gievrrat ja čállimii vuođđuduvvi riektekultuvra ii oaččoše
menddo ollu válddi.  Go riektejoavku digaštalakeahttá vállje geavahit
Norgga riektegáldooahpu dan doktrinára hámis, mas dat lea, ja go
kapasitehta ja máhtu váilli geažil guđđojit sámi riekteáddejumit
guorahalakeahttá, das čuovvu mu oainnu mielde dat, ahte oažžut
viidásut meroštallama mielde riektesihkkarvuođa- ja
vuoiggalašvuođaváttisvuođaid. Eará ášši lea, ahte ii oaivvilduvvo
leat áigi ja fápmu dutkamuša dahkamii. Muhto eambbo eahpidahtti lea
čielggadusa s. 17 cealkámuš, ahte: "Dan mielde maid Riektejoavkku
eanetlohku lea bidjan vuođđun, ii leat dasa lassin iešalddes
sihkkar, ahte báikkálaš spiehkaseaddji geavahanvierut ja
riekteáddejumit mannet ovttalágan láhkaásaheami ja riektegeavada
ovddabeallái".  Viidáseappot jotko čoahkkáigeasus s. 245: "Go
maŋŋeleappos árvvoštallojuvvo, mii duohtavuođas lea juo
dáhpáhuvvan, sáhttá jearrat, makkár kultuvrralaš rámmaid siste dat
dahkkojuvvo. Dás mii leat oaidnán dárbbašlažžan bissut dáža
rámmaid siskkobealde ja doallat vuolggasadjin Norgga riektevuogádaga:
Dievaslaš Sámi riektevuogádaga lea duohtavuođas váttis bidjat
vuođđun. Sáhttá várra dadjat, ahte Norgga riektevuogádat muhtin
muddui lea jávkadan sámi riektevuogádaga dakkárin, go dat lea
leamaš".  Siiddus 259 boahtá vuot ovdan ođđa eaktu eanetlogu
árvvoštallamii dan dáfus, ahte stáhta lea "oamasteaddji". Dás lea
vuohttimis, ahte sápmelaččat ja sin eanageavahus eai leat leamaš
"riektehuksejeaddjit" árbevirolaš dáža áddejumi mielde; daddjojuvvo
ee. ná: "Oppalaččat čájeha gieđahallojuvvon materiála, ahte
eatnamiid geavahus dihto áiggiid ja dihto luondduriggodagaid ektui lea
leamaš oalle viiddis ja friddja. Materiála čujuha goit unnán juos
ollege dan guvlui, ahte geavaheaddjit livčče atnán iežaset
eatnamiid oamasteaddjin, nu ahte sis livčče lean eanet
vuoigatvuođat go mat dárbbašuvvojit eallinbirgejupmái ja
ealáhussii."  Oaidninsaji mielde, mas mii geahččat guokte
riektekultuvrra, main sámi kultuvra lea hui fámuheapmi Norgga
riektekultuvrra ektui, sáhttá daid cealkámušaid áddet dušše dan
láhkai, ahte diđolaččat válljejuvvo Norgga eiseválddiid oaidnu das,
mii adnojuvvo gustojeaddji riektin.  Mu oainnu mielde šaddá čielga
eavttuid eahpedássedeaddu daid árvvoštallamiid dáfus, mat galget
dahkkot. Vaikko riektejoavkkus fápmudusas mielde ii leatge
gelbbolašvuohta mearridit, mii galgá gustot boahtteáigái, nugo
duopmostuolus lea váldi mearridit, leat duopmostuolu bargoprinsihpat
liikkáge muhtun muddui seammáláganat go dat geavahit seammá
riektegáldooahpa. Maiddái duopmostuolu mearkkašupmi riektegeavaheami
ideálan lea stuorra symbolalaš árvu sihke juristtaide ja eanaš
olbmuide, mii ee. boahtá ovdan das, movt riektejoavku ádde
gustojeaddji rievtti doahpaga. Čuovvovaččas buohtastahtánge
proseassain, erenoamážit duođaštusárvvoštallanoahpa hárrái.  2.2.3
Goappašiid beliid galgá gullat, ja goappašat leat geatnegasat
čuvget áššis Min riektevuogádaga vuođđoprinsihppa lea, ahte
goappašiid beliid galgá gullat ja ahte proseassa vuođđun galgá leat
duođaštangaskkahisvuohta (bevisumiddelbarhet). Dallego dákkár
duođaštangaskkahisvuohta ii leat vejolaš guhkes áigegaskka dihte,
nu ahte beliid ja duođašteddjiid muitin lea eahpesihkkar, ja eará
duođaštusat eai leat sihkkaraston dahje daid ii sáhte
ođđasitráhkadit, sáhttet duođaštanárvvoštallanprinsihpat boahtit
geahnohut beali veahkkin. Muhtin dáhpáhusain sáhttá diktit gievrrat
beali gillát duođaštaneahpádusaid čoavdimis, daningo gievrrat
bealli vuosttamužžan livččii sáhttán sihkkarastit duođaštusaid,
maiguin doarjut geahnohut beali. Nu lea mu oainnu mielde govttolaš
dahkat, go váldá vuhtii beliid givrodaga eahpedássedeattu. Dát lei
ovdan Sámi eanavuoigatvuođaid stuorra prinsihppaáššis Ruoŧas -
"vearroduottaráššis", NJA 1984 s. 1. Boađus lei dalle, ahte go
oassái gažaldat leai historjjálaš duođalaš ja rievttálaš
dilálašvuođain, galggai dan dihte árvvoštallat duođaštusaid
várrugasvuođain. Seammáláhkai fertešii váruhit dadjamis, ahte
duođaštangeatnegasvuohta gullá dihto beallái. Liikká
buktojuvvojedje ovdan ákkastallamat, mat stuorra deattuin dorjot
dakkár oainnu, man mun lean čilgen ovddabealde, dán láhkai: "Mii
guoská sápmelaččaid boarrásut historjái, bealuštit dihto sierra
dilálašvuođat geahččaleami, ovddimustá sápmelaččaid eallin
sierra earáin ja erenoamáš eallinvuohki ovttas sámi čálalaš gálduid
váilumiin. Dan mielde, maid sámi bealli lea ovdanbuktán, ledje
sápmelaččat ain 1700-logus eanašin analfabehtat fuolakeahttá muđui
guhkás ovdánan kultuvrras. Čállosat, maidda čujuhuvvo - dábálaččat
almmolaš álgokundárat (urkunder) - buktet ovdan olggobeale oaidniid
oaiviliid sápmelaččaid dilálašvuođaid birra; sápmelaččaid
iežaset oainnut eai dábálaččat boađe ovdan. Váttisvuođat bohtet
erenoamáš bures ovdan, go galgá meroštallat sápmelaččaid
eallindilálašvuođaid ja eanageavahusa duottarguovlluin".  2.2.4
Báikkálaš riekteáddejumiid sajádat duođašteamis Riektecealkagiid ii
dábálaččat dárbbaš duođaštit Norgga rievtti mielde,
vrd. nággol. § 191. Liikká sáhttá riekti dohkkehit dakkár
duođašteami, go gažaldat lea báikkálaš vieruiduvvan vuoigatvuođas
dahje vieris rievttis; riekti sáhttá gáibidit beliid skáhppot dárkilut
dieđuid. Mun oaivvildan, ahte "ášši" ii leat doarvái bures
čuvgejuvvon, daningo riektejoavku lea guođđán dokumenterekeahttá
dahje dutkkakeahttá sámiid riekteáddejumiid, lei dal dan galgát dahkat
boares olbmuid jearahallamiin dahje áššáigullevaš gálduid
guorahallamiin.  Čielggadusa siiddus 17 geahččaluvvo vuđostallat
sámiid riekteáddejumiid dutkkakeahttá guoddima metodalaš ja
geavatlaš, ja dan vuolde resurssaide guoskevaš
gažaldagaid. Deattuhuvvon metodalaš váttisvuođain lea erenoamáš
miellagiddevaš fuomášit, ahte doahpaga "riekteáddejupmi" sisdoallu
lea gávnnahuvvon problemáhtalažžan. Viidáseappot čujuhuvvo ollu
vejolaš "boasttogálduide", erenoamážit váttisvuhtii meroštallat
dan, leatgo jearahallon olbmot: ..."buktán ovdan spiehkkaseaddji
oaiviliid gustojeaddji rievttis nugo dat boahtá ovdan láhkaásaheamis
ja eará materiálain, vai hálletgo sii iežaset riektepolitihkalaš
sávaldagain."  Lea váttis áddet earáláhkai, go ahte maiddái
duopmostuollu rahčá čađat dáinna váttisvuođain. Friddja
duođaštusaid árvvoštallamis leat duopmostuolus goittotge ollu
vejolašvuođat árvvoštallat duođašteaddjicealkámušaid ja dan
mearkkašumi, mii ovttaskas cealkámuššii biddjo.  Dasa lassin bidjá
ILO-konvenšuvdna gáibádusaid riektedoibmii. Art. 2 nr. 2 bustávas a)
nannejuvvo, ahte álgoálbmogii galgá sihkkarastit "rivttiid ja
vejolašvuođaid, maid našunála lágat ja láhkanjuolggadusat
sihkkarastet eará ássiide". Dán njuolggadusa sáhttá oaidnit
oktavuođas art 8 nr. 1:iin, mii cealká ahte: "Našunála lágaid ja
láhkanjuolggadusaid geavahettiin dihto álbmoga ektui, galgá doarvái
váldit vuhtii sin árbevieruid ja vieruiduvvon vuoigatvuođaid". Dás
ferte čuovvut, ahte konvenšuvdna geatnegahttá sihke duopmostuoluid
ja eará eiseválddiid váldit sámiid vieruid vuhtii. Geavatlaš
váttisvuođat, maid riektejoavku buktá ovdan vuođuštusastis, eai
atte vuođu lohkat, ahte leat " doarvái váldojuvvon vuhtii" sámiid
vierut, maidda gullet maiddái riekteáddejumit, mat leat vuođđun
namuhuvvon vieruide.  Riektegálduid geavaheami vuostá gal sáhttá
nágget, ahte dakkár riekteáddejumiide ii biddjo olus deaddu
duopmostuolus. Riektegeavadis oidno dávjá, ahte báikkálaš
riekteáddejumit vuoittáhallet objektiivvalaš rievtti spiehkkaseaddji
čovdosiidda. Jáhkán goittotge, ahte go riektedilálašvuođat leat
nuge eahpečielgasat, ja riikka oasis, gosa erenoamážit
riektedilálašvuođat gustojit eambbo go eará sajiide, stuorru dakkár
riekteáddejumiid mearkkašupmi. Juohke dáhpáhusas ferte áibbas boastut
leat beroškeahttá sámiid riekteáddejumiin. Dan geažil lea goittotge
šaddan ollu bahčavuohta sámiid gaskavuhtii. Sámedikki presideanta
Ole Henrik Magga logai rahpansáhkavuorustis Sámedikki
vuoigatvuođasemináras Kárášjogas čakčam. 12. b. jagi 1994, ahte:
"Dáid riektegažaldagaid meannudeapmi ii goassege šatta dievaslaš,
juos sámiid riekteáddejumit eai váldojuvvo oassin
árvvoštallanvuođus".  III. RIEKTEGÁLDUID GUOSKEVAŠ GAŽALDAGAT 3.1
Vuođđol. § 110 a ja álbmotrievttálaš gálduid geavahus, ádden ja
deattuheapmi 3.1.1. Álggahus Mun oainnán váttisvuohtan, ahte čálalaš
riektegáldut agiset geažil buktet ovdan eiseválddiid oaiviliid
sápmelaččain sierra áigodagain. Bijan vuođđun, ahte eiseválddit
eai leat atnán gánnehahttin gáhttet sámiid kultuvrra, iige dat leat
gáhttejuvvonge ovdal áibbas maŋimuš áiggiid. Manan vel guhkkeleabbui
ja logan, ahte sosiáladarwinismma olmmošoainnu váikkuhusaid geažil
leat sápmelaččat adnojuvvon nuppi ceahki riikkavuložin, mat galget
heivehuvvot dahje resosialiserejuvvot Norgga
stuorraservodahkii. Čuohte jagi dáruiduhttin- ja
assimilerenpolitihkka galggašii duođaštit dán čuoččuhusa
doarvái. Das čuovvu mu oainnu mielde, ahte ollu čálalaš
riektegáldut, mat geavahuvvojit, gieđahallet sámiid kultuvrra dakkár
vuogi mielde, mii almmolaččat lea guđđojuvvon vuođđolága § 110
a mearrádusain.  3.2 Lagabut vuođđolága § 110 a ja dan
mearkkašumi birra Vuođđolága § 110 a vuođul lea stáhta
eiseválddiin geatnegasvuohta lágidit dilálašvuođaid dan láhkai, ahte
sámiid álbmotjoavku sáhttá sihkkarastit ja ovddidit iežaset giela,
kultuvrra ja servodateallima.  Riektejoavku lohká čilgedettiinnis
vuođđolága § 110 a mearkkašumi, ahte dasa nugo máŋgga earáge
vuođđoláhkanjuolggadussii, mat leat šaddan § 110 a:s, ii sáhte
bidjat čielga iige konkrehtalaš riektegeatnegasvuođaid. Paragráfa
orru buoremusat heivemin gáldun, man vuođul ráhkaduvvojit prinsihpat
ja njuolggadusat gustojeaddji rievtti áddemii ja geavahussii,
ee. čujuha riektejoavku, ahte § 110 a álgoálbmotrievtti oktavuođas
buktá ovdan navdinprinsihpa (presumpšuvdnaprinsihpa). Dainna
oaivvilduvvo, ahte Norgga riekti navdojuvvo (presumerejuvvo) vástidit
álbmotriektái - dás nu ahte Norga lea deavdán álbmotrievttálaš
geatnegasvuođaidis sámiide álgoálbmogin.  Lean gal aiddo ovtta
oaivilis das, ahte mearrádusa sátnehápmi dahká váttisin ráhkadit
paragráfas gustojeaddji riektegáldooahpa vuođul konkrehta
riektegeatnegasvuođaid. Liikká lea nu, ahte § 110 a:s lea nana
váimmus, ja guoddá sisdoalu, man ii sáhte dulkot boastut. Go
Stuorradiggi guorahalai njuolggadusa ovdalgo dat nannejuvvui,
árvvoštalai áššeságadoalli njuolggadusa sisdoalu ja prinsihpalaš
mearkkašumi dán láhkai: "Mu oainnu mielde lea dát riekta, daningo
vuođđoláhkamearrádus hábme prinsihpa nu allagit ja geatnegahtti
hámis go min riektevuogádagas lea vejolaš".  Gažaldat lea dasto,
mat prinsihpat sáhttet ráhkaduvvot § 110 a vuođul, ja das leago
riektejoavku addán doarvái mearkkašumi § 110 a:i
árvvoštallamiinnis. Mu mielas orru, ahte dasa lassin, ahte § 110 a
dovddastuvvo barggu njuolggadussan, dasa ii biddjo nu stuorra
mearkkašupmi. leš oainnán § 110 a sihke láhkaásaheami ja
riektegeavahusa njuolggadussan. Sáhttá lahkonišgoahtit § 110 a
váibmosa go lohká, ahte das lea positiivvalaš bealli ja
negatiivvalaš bealli. Mun bijan vuođđun, ahte § 110 a vuođul lea
eiseválddiin riektegeatnegasvuohta čuovvut riekteovdáneami, man
mielde sámekultuvrii sihke materiála ja ideála bealis addojuvvojit
dárbbašlaš eavttut, nu ahte dat sáhttá joatkašuvvat árbevirolaš
hámis ja ovdánit viidáseappot. Dán sáhttá ja galgá ollašuhttit ođđa
láhkaásahemiin, mii lea § 110 a positiiva bealli.  Viidáseappot
bijan vuođđun, ahte § 110 a kulturdoahpagii gullá maiddái sámiid
riektejurddašeapmi. Kultuvrra riektejurddašeapmi lea mu oainnu
mielde okta kultuvrra deháleamos osiin. Negatiivvalaš beliin mun
fas oaivvildan, ahte ii galgga beare positiivvalaččat viggat
ovdánahttit rievtti, muhto galgá maiddái diđoštit
láhkaásahanproseassas ja eará doaibmabijuin, main lea
riektegeavaheapmi, ahte dálá riektedilálašvuohta muhtin muddui lea
dán áigge juo hilgojuvvon dáruiduhttin- ja oktiisuddadanpolitihka
buvtta. Sáhttá kánske atnit § 110 a riektegeavaheaddji direktiivan
dan, ahte dálá riektedilálašvuođa galgá áddet dan láhkai, ahte dat
vástida § 110 a vuođđooainnu. Dan vuođul, man mielde
vuođđoláhka lea lex superior dahje alit riekti eará materiála lágaid
ektui, sáhttá § 110 a mu oainnu mielde atnit juogo
riekteprinsihppan, mii oaivvilda geavaheaddji njuolggadusa sámi
riektegažaldagain, dahje muhtinlágan riektestandárdan. Vuosttas
oktavuođas čuvošii § 110 a:s, ahte go riektegáldofáktoris
čielgasit vuhtto hilgojuvvon oaidnu sámiid dahje sámekultuvrra ektui,
ii galgga dan fáktora juogo váldit vuhtii dahje dan mearkkašupmi
árvvoštallan- dahje harmoniserenmuttus galgá leat uhcit go eará
argumeantagálduid, main lea máŋggabealagut oaidnu sámeáššiin. Nuppi
oktavuođas, rievttálaš standárddas čuvošii fas, ahte boarrásut
riektegáldofáktoriid sisdoallu dulkojuvvošii daid oainnuid mielde,
mat § 110 a:s leat sámiid ja sámekultuvrra birra. Goabbá
oaidninvuohki válljejuvvo, ii leat nu dehálaš. Dehálaš lea dás, ahte
nana unnitlogu gáhttema vuhtiiváldin gáibida dakkár čovdosa. NAČ
1984:18 siiddus 433 gávnnan muhtin muddui doarjaga dáid oaiviliidda.
Dát §110 áddejupmi sáhttá leat erenoamáš áigeguovdil, go jurddaša
boarrásut láhkaásaheami ja riektegeavada váldotendeanssaid
"sensurerema", dainhan dávjá adnojuvvo sámiid geavaheapmi muhtunlágan
vigihis ávkkástallanvuoigatvuohtan, dahje ain guhkkeleabbui
muhtinlágan duottohahtti geavaheapmin (en slags tålt
bruk). Skuvlaovdamearkka dás lea Sandvik refereren LoR:s 1980
s. 114. Dás hállojuvvo finánsadepartemeantta evttohusas, addon jagi
1848: "Albma Finnmárku (dat oaivvilda finnmárkkolaš almennegiid) lea
namalassii dološ áiggiid rájes adnojuvvon gonagassii dahje stáhtii
gullevažžan, daningo doppe álgoálgosaččat lea orron dušše
nomádaálbmot, johttisápmelaččat, geain eai lean fásta orrunvisttit".
Sandvik čujuha viidáseappot, ahte dát cealkámuš lea váikkuhan
earáide, ee. riektedieđaalmmái Fredrik Brandtii, ja ahte dát gáldu
lea váikkuhan maiddái maŋŋelut riekteásaheapmái.  Mo dakkár
kritihkalaš gáldogoziheami čađaha, lea dasto nubbi ášši. Muhtimin
lea áibbas čielggas, ahte boares riektegáldu ja dálá áddejumit eai
heive oktii, omd. dál heaittihuvvon eanavuovdinnjuolggadusa
lassinjuolggadus giela birra. Dás riektejoavku lea nugo mun ádden
čielgasit hilgon njuolggadusa ja oainnu, mii das lea vuođđun. Juos
dat ain gulašii gustojeaddji riektái, addojuvvošiigoson dasa
mearkkašupmi? Oaidninsajis, maid mun bajábealde lean geavahan,
čuvošii vuođđol. 110 a prinsihpas, ahte dakkár njuolggadusas ii
livčče rievttálaš mearkkašumi. Eahpečielgasut dilálašvuođain
sáhttá geavahit eará dulkonfáktoriid go čielggada árvo- ja
olmmošoainnuid, mat njuolggadusaid čálliin ledje. Erenoamážit
boares láhkaovdabargguin ja boarrásut riektegeavadis sáhttet vuhttot
oainnut, mat eai šat gula dán áigásaš sámekultuvrra
áddemii. Gažaldat lea dušše, man ollu ovddeš jurddašanvuođus ain
eallá dálá Norgga riektekultuvrras.  3.3 Oktavuohta
álbmotriektái. Jagi 1989 ILO-konvenšuvdna nr. 169 Čielggadusa
siiddus 266 gávnnaha riektejoavku, ahte guovddášálbmotrievttálaš
njuolggadusat, ON-konvenšuvdna siviila ja politihkalaš
njuolggadusaid birra 1966, ja jagi 1989 ILO-konvenšuvdna nr. 169 leat
seammá dásis vuođđol. 110 a:in, dat oaivvilda ahte daid hápmi lea
oppalaš ja njuovžil. Dan maŋŋá meroštallojuvvo álbmotriekti
sekundára riektegáldun, juos buohtastahttá siskkáldas rivttiin,
daningo stáhta oamastanvuoigatvuohta Sis-Finnmárkui lei
vuođđuduvvon, ovdalgo dálá álbmotrievttálaš ovdáneapmi
álggii. Riektejoavkku (sihke unnit- ja eanetlogu) cealkámušaid
álbmotrievtti birra ferte atnit čielga lávkin maŋosguvlui NAČ 1984:
18' álbmotriektečielggadeami ektui.  Vuođđol. 110 a ektui lea
ILO-konvenšuvdna ođđaseamos ja miellagiddeveamos gáldu, daningo dat
gieđahallá álgoálbmogiid eanavuoigatvuođaid. Konvenšuvnna art. 14
nr. 1 :s nannejuvvo, ahte álgoálbmogiid vuoigatvuođat oamastit ja
eaiggáduššat eatnamiid, maid sii árbevirolaččat leat ráđđen,
galget dohkkehuvvot. Oamastit ja eaiggáduššat (eie og besitte) leat
bálddalaston molssaeavttut, mii čuovvu das go sániid oamastit ja
eaiggáduššat gaskkas geavahuvvo "ja". Oaivil lei addit
vejolašvuođa čoavdit riektegažaldaga sierra láhkai sierra
riikkain.  Dat mielddisbuktá, ahte konvenšuvnna geažil sáhttá
gustojeaddji rievtti dulkot stuorát heivehanmuniin. Ovdamearka aiddo
das lea Nordlándda ja Romssa meahccekomišuvnna riektecealkámuš
áššis 2/92 - Divttasvuonafealta. Das nannejuvvui sápmelaččaide,
geain ledje eanaopmodagat guovllus, oamastanriekti duottarguovlluide
sin eatnamiid oktavuođas. Riektevuođđun lei dás konvenšuvnna
art. 14 ja impedimeantameroštallamat. Ovddabealde ovdanbuktojuvvon
oainnu mielde deavddášii nana geavahanvuoigatvuohta konvenšuvnna
gáibádusaid. Lea dattege gažaldat, leago erohus "nana"
geavahanrievtti ja oamastanvuoigatvuođa gaskkas mearkkašumi haga vai
ii. Joatkagis in ane eahpidahttin, ahte sápmelaččat álgoálbmogin
guhká leat deavdán árbevirolaš ráđđengeavahusa gáibádusaid. Ahte
sápmelaččain ii kánske leatge dakkár oktoráđđen nugo konvenšuvdna
eaktuda, ii goit čuovo álgoteavstta vearbba "occupy" áddemis dan
láhkai, ahte ráđđendilli ferte leat bistán gitta konvenšuvnna
nannejupmái. Dađi mielde ferte leat doarvái, ahte ráđđejupmi lea
bistán muhtin muddui min jahkečuođi bealde.  Dan mielde čuovvu
konvenšuvnnas, dulkojuvvon vuođđol. § 110 a vuođul nugo
bajábealde lean namuhan, ja geavahuvvon sisrievttálaš riektegálduin,
loahppaboađus ahte sápmelaččat oaivvilduvvojit leat háhkan
opmodatrievtti, dahje aŋkke nana geavahanrievtti daid guovlluide,
maid dán áigge sáhttá meroštallat sámi guovddášguovlun. Nubbi
gažaldat lea, sáhttágo konvenšuvnna mearrádusaid iskat njuolgga
Norgga duopmostuolus, iige beare našunála rievtti
"konvenšuvnnalašvuođa". Dat sáhttá čuovvut konvenšuvnna art. 12
dulkomis. Leat aŋkke nana vuđoštallamat dakkár bohtosii.
IV. "CIEGGAN RIEKTEDILIID" DOAHPAGA KRITIHKKA 4.1 Álggahus Dan mielde,
man ollu sadji doahpagii "cieggan riektedilit" lea addojuvvon
eanetlogu árvvoštallamiin oppalaš vuolggasajiin gitta
loahppačovdosa rádjái, orru čielggas, ahte dan riektevuđđui lea
biddjon stuorra mearkkašupmi, vaikko vel dat ii leatge gávnnahuvvon
mearkkašahttin dan oaivilii, man mielde stáhta lea Finnmárkku ovddeš
čálikeahtes eatnamiid oamasteaddji.  Maidbat dát cieggan riektediliid
oahppa dasto mearkkaša? Lea dálán fuomášeames, ahte instituhtta
geavahuvvo seammá cealkagis dahje synonyman viidáseappot dovddus
instituhtain, geavaheapmi dološ áiggi rájes. Mu ja máŋggaid earáid
oaiviliid mielde leat sámiid vuoigatvuođat fylkka luondduriggodagaide
gitta aiddo dan riektevuođus. "Cieggan riektediliid" oahppa
meroštallojuvvo dávjá dološ áiggiid rájes geavahusa njuolggadusaid
ođasmahttimin, "dahje daid dehálaš lasáhussan". Stuorámus
mearkkašupmi dán vuođus leamaš dalle, go giliolbmuid
almennetrievttit leat vuoittáhallan stáhta dahje eará oamasteami
gáibideddjiid vuostá. Guovddášášši dáin jurdagiin lea, ahte
oamastanriekti ii leat eahpiduvvon guhkes áigái. Das čuovvu dego
Brækhus fuomášahttá, ahte "su (juristta, mu fuom.) juridihkalaš
"instinkta" dadjá sutnje, ahte riektevuogádat ii makkárge dilis
botkeše nu boares ja nana riektedilálašvuođaid".  Mu vuolggasadji
lea das, ahte stáhta ii leat ráđđen Finnmárkku eatnamiid dán láhkai,
ahte dat livččii háhkan alcces dievaslaš priváhta oamastanrievtti
guovllu badjel.  4.2 Mii lea geavaheapmi dološ áiggi rájes?  Dološ
áiggi rájes geavaheapmi lea riekteinstituhtta, mii ii leat nannejuvvon
lágain, muhto mii liikká eaktuduvvo máŋggain
láhkamearrádusain. Instituhtta lea dovddus boarráseamos áiggiid rájes
eanemus láhkavuogádagain. Min kulturbires erenoamážit germánalaš ja
romálaš rievttis, ja maiddái álgoálgosaš dološ dáru (norrøn)
rievttis.  Sáhttá oanehaččat lohkat, ahte eatnama dahje eatnamii
čadnon vuoigatvuođaid guhkit áiggi geavahusa bokte sáhttá
dilálašvuođaid mielde oažžut nannejuvvot oamasteami dahje
geavahanvuoigatvuođa. Dat gáibida dasa lassin, ahte vuoiggalaččat
lea atnán alddis geavahanrievtti. Dán oaivila galgá vuolggasajis
juogadit sihke dat, guhte čuoččuha iežas leat rivttiid háhkan, ja
dat, guhte massá rievtti, nugo lea celkojuvvon Rt. 1983:s, s. 569,
-"guovttebealat áddejupmi vuoigatvuođain ja geatnegasvuođain". Mu
oainnu mielde buot riekteháhkama eavttut dološ áiggi rájes geavahusa
njuolggadusaid mielde eai oro absoluhtat, muhto orrot eambbo veahkkin
árvvoštallamii, nu ahte daid mearkkašupmi lea nuppiideaset ektui
relatiivvalaš. Das sáhttá čuovvut, ahte rievttit gáržot omd. go
geavahus lea bistán guhká ja leamaš intensiiva, muhto dasa gullevaš
riekteáddejupmi dahje opinio juris lea leamaš geahnohut.  Dán maŋŋá
lea čielggas, ahte dološ áiggi rájes geavaheapmi doaibmá
háhkanvuođđun rivttiide, mat gullet fásta opmodahkii, dalle go
gáibideaddji ii sáhte čájehit eará vuođuštusa iežas gáibádussii go
jeavddalaš, guhkit áiggi bisti geavahusa.  4.3 Lágat ja kritihkalaš
geahčastat "cieggan riektediliid" doahpaga birra Oaivil, ahte stáhta
oamasta Finnmárkku eatnamiid čuovvu eanetlogu ákkastallama mielde
das, ahte oaivil dahje riektedilli lea "cieggan". Geavahus dološ
áiggi rájes, mii bajábealde roavvát lea govviduvvon, gidde fuopmášumi
vuosttamužžan dasa, ahte "sajáiduvvan" sátnelihttu lea
eahpečielggas. Juo Riektejoavkuge dadjá, ahte háhkan- ja
massineavttut leat earáláganat eaige nu dárkilat, go mii guoská
oamastussii. Mu mielas eavttut dasa, mii adnojuvvo sajáiduvvan
riektedillin, orrot váilevaččat ja eahpečielgasat - vaikko vel
gažaldat leage árvvoštallama vulosaš njuolggadusvuogádagas go
geavahusas dološ áiggi rájes. Nuppi dáfus gal namuhuvvo, ahte dát
guokte riektevuođu leat measta identalaččat, ja ahte máŋgii šaddá
adnojuvvot dušše terminologalaš erohus. Dat dávista min suoibu
terminologalaš lundui, mas riektevuođđu lea sorjavaš. Muhtimin
hállojuvvo "sajáiduvvan geavahusas", muhtimin fas "cieggan
riekteáddejumiin" ja namuhuvvojit "cieggan riektedilálašvuođat".
Karakteristihkaid molsašuddama sivva lea viehka muddui oamasteami
doaba. Riektejoavku gieđahallá dan ee. siiddus 263, gos sii
vuođuštit vuogi mielde, mii mu mielas ii jeage, manne oamasteapmi ii
leat stáhta váttisvuohta. Oamasteapmi sáhttá eanetlogu mielde
oaivvildit, ahte mii nu hálddašuvvo fysihkalaččat. Mun logašin,
ahte oamastan- ja geavahanrivttiid háhkamis dat mearkkaša
váldonjuolggadusa mielde, ahte lea dakkáraš
hearráivuohta. Sátnelihttu "cieggan riektedilálašvuođat", mat
vuođuštit stáhta eaiggátvuođa, erohuvvá dahje spiehkkasa dađe
mielde váldonjuolggadusas.  Juos mii geahččat sámiid
luonddugeavahusa stáhta geavahusa ektui, leat sápmelaččat geavahan
luondduriggodagaid dan láhkai, ahte dat aŋkke ovdal lea deavdán
oamasteami gáibádusaid nugo dat dábálaččat meroštallojuvvo, daningo
dat, ahte sii geavahedje duoddariid iežaset ealáhusas, attii
Dánmárku-Norgii vuođu gáibidit suverenitehta (bajimus válddi) ovdal
rádjasoahpamuša 1751.  Stáhta bealistis vuođušta rievttis
háldduiguin (disposišuvnnaiguin), mat eanemusat leat
rievttálaččat. Dađi mielde ii leat daddjon ahte oamastusas, mii
váldooassái lea rievttálaš, ii livčče mearkkašupmi. Leage ovdal
gažaldat das, leago stáhta rievttálaš ráđđejupmi guođđán earáid
olggobeallái nu dievaslaččat, ahte dat vuođuštivččii
oamastanvuoigatvuođa. Mun dovddan, ahte stáhta hovdema ja
sápmelaččaid eanageavaheami gaskasaš giččus stáhta ii leat
vuostegeavahusa iige eará disposišuvnnaid bokte nákcen vuođuštit
čielga priváhtarievttálaš oamastanrievtti. Sandvik dadjá LoR:s 1980
s.114, ahte sátnelihttu "stáhta čálitkeahtes eana" šattai oahpahusas
ja hálddahusas, ovdalgo sátnelihttu nannejuvvui lágas. Sandvika mielde
ii gávdno eará vuođđu, ii láhkamearrádusge, "go dadjat
priváhtarievttálaš atnuiváldin". Čielgaseamos vuostehágu dakkár
"stáhtaoamasteapmái" lea dovddahan ruoŧŧelaš professor ja Alimus
Duopmostuolu ovddeš justitiarus (vástida Norgga Alimusrievtti
jođiheaddji) Bertil Bengtsson. Son čuoččuha, ahte stáhtas illá lea
leamaš oamasteapmi, ii aŋkke dábálaš oamasteapmi, ja
viidáseappot, ahte: "Sáhttá dieđusge jurddašit, ahte stáhta
livččii háhkan eatnamiid geavahusas bokte dološ áiggi rájes, vaikko
sápmelaččat leatge geavahan eatnamiid; muhto gos gávdno doarjja
dakkár rievttálaš ođđaráhkadussii? Dakkár doarjja Riektejoavkku
oainnu mielde lea das, ahte riektedilálašvuohta lea
cieggan. Riektejoavku ferte dalle bidjat vuođđun, ahte stáhta
rievttálaš disposišuvnnat devdet oamasteami gáibádusaid. Mu oainnu
mielde sáhttet stáhta disposišuvnnat leat vuođđun eanemustá
dábálaš muddengelbbolašvuhtii (reguleringskompetanse).  Dasto
geahččaluvvo sátnelihtu "cieggan riektedilálašvuođat"
vuđoštallan čujuhusaiguin riektegeavadii. Dušše smávva oassi dain
gieđahallá stáhta ja priváhta gaskasaš riidduid. Juos ii hálit
njuolgga lohkat ahte áššiin, main leat mielde dušše priváhta
oasálaččat, ii leat mearkkašupmi, de fertejit dat aŋkke leat
dušše ovdamearkan. Viidáseappot sáhttá dušše muhtimiid daid
áššiin, mat namuhuvvojit njuolgga gohčodit boađusin "cieggan
riektedilálašvuođain", mat livčče iehčanas vuođuštussan.
Eará ášši lea fas, sáhttágo geavahuvvon duopmomateriála deháleamos
osiid geavahit, daningo duođalaš ja rievttálaš eavttut, maid
vuložin dat leat ovddiduvvon, spiehkkasit čielgasit Finnmárkku dálá
dilálašvuođain sihke historjjálaš, kultuvrralaš, dálkkádatlaš ja
demográfalaš dilálašvuođaid ektui.  Sáhttá maiddái oaidnit cieggan
riektedilálašvuođat -sátnelihtu muhtin lágan heiveheapmin, mas
priváhta háhkan heivehuvvo daid njuolggadusaid mielde, mat gusket
geavahussii dološ áiggi rájes. Brækhus oaivvilda, ahte dalle sáhttá
vuolidit "dábálaš" háhkama gáibádusaid daid njuolggadusaid mielde,
mat gusket geavahussii dološ áiggi rájes. Dego bajábealde lea
čilgejuvvon, ii dat leat mu oainnu mielde vejolaš, daningo stáhta
hovden ii deavdde gáibádusaid, mat dábálaččat gullet
priváhtarievttálaš háhkamii.  Dađe mielde ferte sátnelihtu vuođđun
leat, ahte rivttiid háhkama eavttut leat heivehuvvon dahje
heivehuvvojit ain. Dan ferte dalle vuođuštit dainna, ahte go stáhta
lea riektesubjeaktan háhkki bealde, de ii gehččojuvvo dábálaš
karakteristihkkii, mii guoská dábálaš priváhtarievttálaš
rievttiháhkamii geavahusa vuođul, mii leamaš dološ áigge rájes, ja
dalle maiddái sirrejuvvo ja geavahuvvo ráinnas, mihtilmas status
quo-oassi, mii lea guovddážis dakkár riektevuođuid go oamasteami ja
geavahusa dološ áigge rájes vuođuštusain. Sátnelihtu sisdoalu
váimmuš ferte dađe mielde leat dilálašvuohta, ahte illá hálidit
gáikkodit bissovaš dili nu guhkes áiggi maŋŋá. Dasa lassin sáhttá
namuhit riikka oamastandilálašvuođaid bissovašvuođa
vuhtiiváldima. Dat vuođuštuvvo earret eará Rt:in jagis 1963,
s. 1163, mas riektejoavku erenoamážit buktá ovdan namuhuvvon ákka.
Go lea sáhka etablerejuvvon dilálašvuođaid vuhtii váldimis, de
jurddašuvvo vuosttamužžan ovttaskas olbmo dahje fysihkalaš
olmmošjoavkku suodjaleapmi. Dat čuovvu jurdagis, ahte riekti dahje
buorre ráđđejupmi, mas lea gažaldat, jeavddalaččat lea
mearrideaddji ieš ealáhusvuđđui, dahje lea stuorra oassi
das. Dakkár duohtavuohta guoská dávjá ovttaskas olbmuide dahje
joavkkuide, muhto ii stáhtii. Nuppi gežiid baicce stáhtas leamaš
oaidnu, ahte dan oamastanriekti Finnmárkku eatnamiidda galggašii
šaddat ávkin ássiide. Dakkár dáhpáhusas ferte vuođuštit lagabui
vuhtii váldimiid, maid mielde stáhta vuhtiiváldin iešalddes
vuođušta riektedilálašvuođaid bisuheami sápmelaččaid ja
Finnmárkku eará ássiid goasttádusain. Juos stáhta eaiggátvuođa
vuođuštus čuovvu das, ahte buot buohkanassii oaivvilduvvo
buoremussan, ahte stáhtas lea ja galgá leat dakkár sajádat, de
galggašii árvvoštallan ja dan vuođuštusat leat boahtán ovdan eará
hámis go muhtin lágan "gustojeaddji-riekti-hámis".  Nubbi gažaldat,
mii ihtá maŋŋeleappos, lea dilálašvuođaid álgoálgosaš
govttolašvuohta. Dat lea guovddážis eanetlogu ákkastallamis, dasgo
čielggadusas celkojuvvo s. 28: "Dat, mii oktii leamaš riekta, ii
dárbbaš leat šat riekta dál - ii oamastanrievtti ektui iige earáge
riektedilálašvuođaid ektui. Dat gusto vaikko rievdadusa vuođđun ii
livččege ovttajienalaš soahpamuš, eaige čielga bággolonistan-
dahje láhkamearrádusat, muhto sáhttá leat šaddan boasttoáddejumiin -
juoba boasttoáddejumiin, maid dan áigge lei váttis addit ándagassii".
Muhtin muddui lea nu, ahte status quo vuođul dohkkehuvvo
dilálašvuohta vuoiggalažžan, go áigi lea váikkuhan
riektedilálašvuođaide ja jávkadan álgoálgosaš rájáid. Dánskalaš
1600-logu láhkagirjjis hállojuvvo "ranshefd" birra lágaid čuovvu
beassanvuohkin. Jahkečuđiid lea oapmeriekteteoriijas
digaštallojuvvon, galgágo gáhttet dan, gii eahpevuoiggalaččat lea
šaddan oamasteaddjin vai fásta opmodahkii gullevaš rievtti. Máŋgii
lea goit gávnnahuvvon, ahte gánneha gáhttet dili, mii aiddo dalle
gusto, erenoamážit go vuoigatvuođat leat máŋgii nuppástuvvan. Dat
lea celkojuvvon cealkagiin "suollaga árbejeaddjit sáhttet oamastit",
vrd. oamastusl. § 3. Min dáhpáhusas livččii várra liigi gohčodit
stáhta suolan, muhto menddo láivi fas gohčodit dan
boasttoáddejupmin. Teoriijas ja riektegeavadis lea ceavzán oaidnu,
ahte dovdomearkan, mii guoská geavahussii dološ áiggi rájes, justa
lea dat, ahte dilálašvuođaid álgu sáhttá leat dovdameahttun dahje
jávkan historjjá seavdnjatvuhtii, ja ahte sáhttá orrut menddo garas
gaikkodit cieggan dili, vaikko oamasteapmi lea leamašge álggus
eahpevuoiggalaš. Dat gal sáhttá doallat čielga priváhtarievttálaš
diliin, go dilálašvuođaid duogáš lea nu eahpečielggas, ahte dat
čielgá dálá oasálaččaide easkka proseassas. Min dáhpáhusas lea
"roavvát ávkkástalli" stáhta iige miige priváhta olbmuid, ja dili
duogáš lea leamaš muhtin muddui dovddus álo, danin sáhttá
ákkastallat konkrehta dilálašvuođaid doarjagiin, ahte dilli ii leat
doarvái cieggan. Amma dušše sápmelaččat sáhttet čuoččuhit
iežaset leat leamaš historjjá sevdnjes gokčasa vuolde. Teoriijas
lea erenoamážit Dahl-Hansen TfR:s jagi 1940 artihkkalisttis "Alders
tids bruk innen tingsretten" (Geavahus dološ áigge rájes
oapmerievttis) gieđahallan nu go ieš gohčoda "defensiiva
vuhtiiváldimin", mii lea gustojeaddji dili vuhtiiváldin. Dan son
čatná oktii erenoamážit oainnuin, ahte passivitehta ii sáhte
nuppástuhttit subjektiiva rivttiid. Maŋimuš oainnus, maid
Dahl-Hansen čuoččuha, sáhttet leat máŋga oaivila, muhto fikšuvdna
"gii orru jaska lea ovtta oaivilis" ii álo doala deaivása.  Dasto
gieđahallagoađán maŋimuš oasi sátnelihtus "cieggan
riektedilit". Nugo lea juo geažiduvvon, de ii sáhte stáhta ja
sápmelaččaid gaskavuođas ráhkadit maidge čielga opinio jurisiid,
dahje rivttiid ja geatnegasvuođaid guovttebealat
áddejumiid. Namuhuvvon riektegeavada eavttut leat nugo lea
máinnašuvvon sierraláganat. Ii dušše dan beales, ahte dat
riikkaoasit, gos váldooassi ássiin ledje dážat, ledje dássedeattus
dan dáfus, ahte lei oktasaš riektegiella mainna gulahallat, ja ahte
goappašagat oassálaččat dovde riektekultuvrra
vuođđonjuolggadusaid. Danin ii leat adnojuvvon geavada vuođul
vuoiggalažžan lohkat, ahte goappašat bealit leat eanaš
gudnejahttán stáhta oamastanrivttiid. Lea jáhkehahtti, ahte
Varfjell-Stifjellduomu vuosttasjienasteaddji oaidnu doallá buorebut
deaivása, oaidnu man riektejoavkku unnitlohku maid dovddasta,
namalassii ahte sápmelaččaid ja eiseválddiid gaskkas leamaš
kulturboatkka, mii easkka maŋimuš áiggiid lea vehážiid vehážiid
jávkagoahtán.  V. LOAHPPA Oainnus, ahte gustojeaddji rievtti doaba lea
máŋggabealagut ja njuovžilut go maid prognosateoriija
riekteideologalaš ideálii čáhká, čuovvu eanetlogu árbevirolaš
riektegálduid áddenvuogis mu mielas nu, ahte sápmelaččaid
riektegáibádusat áddejuvvojit diakronalaččat. Diakrona
riektegeavahussan mun ádden dálá riektedilálašvuođa konklušuvnnaid,
mat leat dahkkojuvvon ovddeš jurddašanvuogi mielde, mii lea šaddan
áibbas eará dilálašvuođain go dálá, iige dađi mielde nákce doarvái
bures fáhtet servodat- ja riekteovdáneami. Buohtalagaid dainna
livččii eambbo synkronalaš riektegeavahanproseassa, mas
árvvoštallamis geavahuvvojit eambbo dálá politihkalaš ja sosiálalaš
duohtavuođat. Dat mielddisbuktá vejolašvuođa, ahte áššáigullevaš
duođalaš sivat besset váikkuhit dievas mearkkašumiineasetguin.
Joatkagis sáhttá buohtastahttit albmaboahtimiin, mii riekteteoriijas
ja riektesosiologiijas gohčoduvvo "vuoiggalažžan dahkamin"
(rettsliggjøring). Buorre ovdamearka lea Álaheajuášši, mas sihke
politihkalaš ja juridihkalaš prinsihppagažaldagat duohpašuvve
gažaldahkan bággolonisteami duohtandahkama lágalašvuođas. Go
váttisvuođaid čoahkki, man buoremusat sáhttá čoavdit
politihkalaččat, dahkkojuvvo rievttálažžan, sáhttá seammás
rievdadit váttisvuođa eahpeduođalažžan, daningo sirdašuvvan
politihkalaš lávddis rievttálaš arena ala sáhttá mielddisbuktit
sadjásaš ákkastallamiid ja cuhkiid. Riektejurddašeaddji Ragnar
Knoph ovdanbuvttii dan čuovvovaččat girjjistis "Rettslige
standarder": "Sii (duopmárat) hohkkohallojuvvojit nu garrasit, ahte
villá sáhttet biehttalit "jusifiseremis" váttisvuođaid, rievdadeames
politihkalaš gažaldagaid ja beroštanárvvoštallamiid juridihkalaš
dulkonbargun, ja dat ii ovddit čovdosiid"..  Dálá Alimusrievtti
jođiheaddji Carsten Smith oaidná maiddái Alimusrievtti orgánan, man
leat báidnán servodaga fápmogaskavuođat. Son sitere historihkár Jens
Arup Seipa cealkámuša das, ahte politihkalaš momeanta ii hoigat
juridihka čihkosii, muhto eallá ieš juridihkas. Bealistis Smith
lasiha, ahte: "Duomut leat aktiivvalaš mearrádusat, eaige mánát, maid
politihkalaš vilges háigirat leat buktán máilbmái... Juos sáhtášii
dutkat áššiid lagabut psykologalaččat, sáhtášii kánske gávnnahit,
ahte duomuid mearrádusain leat maiddái lágahis, sadjásaš ja čiegus
cuohkit. Mas dan diehtá."Dan ii galgga eavttuheamit áddet nu, ahte
duopmosehtui dahje viidásut áddejumi mielde juristaámmáha metodaohppii
livčče mihtilmasat bajábealde namuhuvvon ravddamuš
oainnut. Dehálaš lea, ahte juristii váikkuha oahppu ja geavat nu,
ahte internaliserejuvvojit diđoškeahtes norpmat, dahje juridalaš
ákkastallama diđoškeahtes vuođđoeavttut. Dan lea Nils Kristian
Sundby gieđahallan nákkosgirjjistis "Om normer" (Norpmaid birra). Su
oainnu mielde lea juristaseađu jurddašanvuogi čiegus
vuođđoeavttuin dahkamuš "gálggain áddet duođalaš
fápmohálddašeddjiid jurddašanvuogi iešguđege áiggis". Dat lea
iešalddes seammá oaidnu, man Ross prognosateoriijainis bealušta,
vaikko vuođuštuvvoge earáláhkai.  Go gehččojuvvo viidásut
perspektiivvain, mearkkaša eanetlogu oassái negatiivvalaš
loahppacealkka ollu, daningo dan leat ráhkadan čeahpes olbmot, mat
árvvoštallojuvvojit sakka fágalaččat. Gudmund Sandvik dadjá
čuovvovaččat dan váikkuhanválddis LoR:s 1980 s. 112-114:
"Juridihkka gieđahallá norpmaid. Dat lea geavatlaš dieđa, mii
geavahuvvo. Ii oktage eará servodatdieđa sáhte juridihka láhkai
ollašuhttot ja adnojuvvot geavahusas. Juridihkalaš jurddašeapmi ja
dieđa oažžu dađi mielde dakkár čađahanfámu, man mii eará
eahpedogmáhtalaš servodatdutkit illá sáhttit oba govahallatge".  Dan
vuođul lea mu mielas čielggas, ahte eanetlogu loahppacealkka heive
bures politihkalaš signálan, man čuovusin sáhttá leat, ahte
bistevaš riekteovdáneapmi, mii sihkkarastá sápmelaččaide rivttiid
čearddalaš joavkun dahje báikkálaš ássin, sáhttá hehttejuvvot
ođđa láhkaásahemiin. Dat čuovvu navdosis, ahte láhkaásaheaddji
dahje eará eiseválddiid rivttiid dohkkeheapmi olggobealde geahččái
orro eambbo "skeaŋka", go fuolaheapmi dan ektui, ahte sápmelaččat
ožžot dohkkehuvvot rivttiid, mat sidjiide gullet álgoálbmogin ja
stuorra guovlluid váldogeavaheaddjin sihke duođalaš
ráđđendilálašvuođaid vuođul, mat leat bistán gitta dálá áigái, ja
vástideaddji ođđaáigásaš unnitloguid gáhttema ja
álgoálbmotvuoigatvuođaid riektejurddašeami vuođul. Dan vuođul
sáhttá leat váttis fidnet doarvái politihkalaš doarjaga
láhkaásaheapmái dahje eará doaibmabijuide, mat sihkkarastet
sápmelaččaide vuoigatvuođaid Sis-Finnmárkku dahje eará guovlluid
luondduriggodagaide.  JUOLGENOHTAT 1. Gunnar Eriksen lea Romssa
universitehta Riektediehtaga instituhta amanuensa. (ruovttoluotta)
2. Sámedikki presideanta, Ole Henrik Magga celkkii rahpansártnistis
Sámedikki vuoigatvuođasemináras Kárášjogas čakčamánu 21. beaivvi
jagi 1994, ahte Sámediggi ii boađe váldit čielggadeami meannudeapmái
-"sivasgo eat deattut dan eanet, go makkárge earáge bargodokumeantta,
mii lea ráhkaduvvon Sámi vuoigatvuođalávdegotti
olis". (ruovttoluotta) 3. NAČ 1993:34, s. 266 (ruovttoluotta)
4."Stáhtaeana" Finnmárkkus šattai jagi 1991 "fievrriduvvot"
Statsskogii S/F 1.000.000 ovddas. (ruovttoluotta) 5. Op.cit, s. 16 ff
(ruovttoluotta) 6. Dás čujuhuvvo lagabut meroštalakeahttá
"juridihkalaš teoriijii", mii navdimis oaivvilda A. Ross: Om ret og
retfærdighed (København 1953), kap. II, s. 41 ff. ruovttoluotta 7. NAČ
1993:34, s. 24-25. (ruovttoluotta) 8. Op.cit, s. 25 (ruovttoluotta)
9. Virggálaččat dohkkehuvvon Norggas geassemánu 20. beaivvi jagi
1990. Ii vel virggálaččat dohkkehuvvon Ruoŧas iige
Suomas. (ruovttoluotta) 10. NAČ 1993:34, s. 16. (ruovttoluotta)
v11. Op.cit, s. 16. (ruovttoluotta) 12. Ross,
op.cit. s. 417. Sml. T. Eckhoff: Rettskildelære (Oslo 1993), s. 312-14
(ruovttoluotta) 13. Eckhoff, op.cit., s. 306. (ruovttoluotta)
14. Eckhoff, op.cit., s. 306 (ruovttoluotta) 15. T. Eckhoff: Rett, moral
og politikk, "Juss, moral og politikk" (Oslo 1989), s.10 Vrd. maiddái
J:E: Andreassen Skoghøy: Rett, politikk og moral. Om bruk av politiske
og etiske argumenter ved rettsanvendelse og juridisk forskning, TfR
1994, s. 837 ff, erenoamážit s. 851-88. (ruovttoluotta)
16.. Tønnesen: Retten til jorden i Finnmark (Oslo 1979),
s. 44. (ruovttoluotta) 17. Oppalaš gova historjjálaš ovdáneami birra
- gč. O. Jebens: "Samenes land - en rettslig realitet? TfR 1982
s. 667ff (ruovttoluotta) 18. NAČ 1993:34, s. 256-57. (ruovttoluotta)
19. G. Eriksen: Alders tids bruk (Oslo), s. 109ff. (ruovttoluotta)
20. NAČ 1993:24, s. 270 ff. S. Tønnesen: Retten til jorden i Finnmark
(Oslo 1979), kap. III, s. 103 ff. (ruovttoluotta) 21. K. Korpijaakko:
Logaldallanmánus Sámedikki vuoigatvuođasemináras Kárášjogas
čakčam. 21. b. 1994, s.3: "Vad angår mig själv och hur jag har
blivit tolkad i utredningen, så måste jag konstatera, att man på flera
viktiga punkter har gett en alldeles fel form till det som lagts fram
i min undersökning. Det gäller alltså inte bara en fel tolkning utan
en klar forvrängning av min avhandling". (ruovttoluotta) 22. NAČ
1993:34, s.17. (ruovttoluotta) 23. Amerihkálaš rievttis, mii guoská
indiánaid eanavuoigatvuođaide, divvojuvvo dákkár eahpedássedeaddu
omd. traktáhtaid dulkonnjuolggadusaiguin. Dulkonnjuolggadusain sáhttá
namuhit njuolggadusa das, ahte traktáhtta válljenváttisvuođaid dahje
eahpečielggasvuođaid olis galgá dulkojuvvot indiánaide ovdun, ja
ahte vuođđun sáhttá bidjat "váibmoláđis" dulkojumi indiánaid
ovdun. Dasa lassin sáhttá dievasmahttinnjuolggadus "the reserved
rights doctrine" namuhuvvot njuolggadussan, mii njulge oasálaččaid
gaskasaš eahpedássedeattuid. Lagabui dás M. Forsnes: Om USA's
urbefolknings historiske rettigheter til land, s. 18-21, mas
čujuhuvvo viidáseappot amerihkálaš riektegeavadii. (ruovttoluotta)
v24. J. Hov: Rettergang i sivile saker (Oslo 1994), kap.2, s. 61
ff. (ruovttoluotta) 25. L-N Lasko: Skattefjällsmålet - Högsta
domstolens dom. Nordisk Samiskt Institutt (Guovdageaidnu
1992). (ruovttoluotta) 26. Lasko, op.cit. s. 30 (ruovttoluotta)
27. Mearkkašahtti mearrádussii guođđit sámiid riekteáddejumiid
guorahalakeahttá orrot leamen juo dahkkojuvvon, sámiid
riekteáddejumiid dutkama bohtosat. Mu mielas lea hui eahpidahtti, ahte
dutkamuša bohtosat geavahuvvojit almmustahtekeahttá ieš dutkamuša,
nu ahte dan empiralaš ja metodalaš vuođu sáhtášii
árvvoštallat. (ruovttoluotta) 28. T. Cramér: Sami Legal Rights
Cleansing in Scandinavia. Logaldallan Copenhagen European Regional
Conferences, Christiansborg, borgem. 22.b. 1994, s. 6: "Early
expressions of the vulgar darwinist attitude towards the Sami are made
by professor Gustaf von Düben 1872 and 1873 but it took another
decennium to let this then modernistic mode of thinking penetrate the
then important educated classes in Scandinavia". Oaidnu
sosiáladarwinismma váikkuhusas eiseválddiid oaiviliidda sápmelaččaid
birra álbmotjoavkun bođii ovdan vearroduottaráššis
(skattefjällsmålet), NJA 1984 s. 1. Alimusriekti biehttalii
dievaslaččat das, ahte eiseválddiide goasnu livčče váikkuhan dat,
dainna ahte: "luohpannjuolggadusaid hábmema vuođđun leamaš
sápmelaččaid olggušteapmi álbmotjoavkun". Celkojuvvui, ahte
cealkámušat eai šat dán áigge gusto mange láhkai. Liikká daddjo
loahppacealkagis vehá ártegit, ahte: "Dál eai šat gávdno ákkat
váilevaš jáhkkimii nu go sáhttá leat leamaš 1880-logus". Lagabut dán
bina, gč. Lasko, s. 114. (ruovttoluotta) 29. Vrd. omd. C. Smith:
Samenes rettslige og politiske stilling i Norge, girjjis
"Rettstenkning i samtiden", s. 94, son sitere Johan Sverdrupa
cealkámuša das, ahte sápmelaččaid áidna vejolašvuohta lea
ovttastuvvat Norgga našuvdnii ("den eneste redning for lappene er å
absorberes med den norske nasjon".) (ruovttoluotta)
30. Konvenšuvnnaide, mat eai leat váldon sisa transformašuvnnain
eaige inkorporašuvnnain, guoská goalmmát čađahanvuogi prinsihppa -
"riekteharmoniija cealkin". Riektegeavadis lea prinsihppacealkámuš
Rt. 1984 s. 1975, dan birra lea sudja iešalddes, ahte Norgga láhka nu
viidát go vejolaš galgá eaktuduvvot vástidit traktáhtaide, maidda
Norga lea čatnasan. (ruovttoluotta) 31. Stuorrd. dil. 1988 s. 3021
(ruovttoluotta) 32. Seammá guvlui: C. Smith: Samerett - gamle
rettskilder og ny rettsdisiplin, girjjis "Rettstenkning i samtiden",
s. 163 ja 175-76. (ruovttoluotta) 33. Geahča lagabut duopmostuoluid
rollas vuođđol. 110 a' geavahettiin E. Smith: Om "samerettigheter"
og rettighetsvern, TfR 1986 s. 338 ff. (ruovttoluotta) 34. Dán guvlui:
O. Jebens: Logaldallanmánus Sámedikki vuoigatvuođaseminárii
Kárášjogas čakčam. 21.b. 1994, s.13 (ruovttoluotta) 35. Lea
almmolaččat dohkkehuvvon, ahte vuođđolága § 110 a lea jagi 1966
ON-konvenšuvnna siviila ja politihkalaš vuoigatvuođaid birra
art. 27' kodifiseren. (ruovttoluotta) 36. J. E. Andreassen:
Menneskerettigheter og urbefolkning, Lov og Rett 1992, s. 67 ff, ja
s. 87 ruovttoluotta 37. Duopmu celkojuvvon golggotm. 26.b. 1993. Duopmu
lea váidojuvvon Alimusriektái (ruovttoluotta) 38. Impedimeanta:
Árvvuhis eana. Impedimeantameroštallamatriekteprinsihppan geavahuvvo
dábálaččat eanaoamastusháhkanriidduin (dahje eará
háhkanvuođuin). Vrd. dán oktavuođas eren. Rt. 1975 s. 508, mas
boahtá ovdan, ahte Norgga rievtti impedimeantameroštallama ovddidii
Norgga sierraduopmostuollu "Høyfjellskommisjonen" (Vrd. lága
borgem. 8.b. 1908 ja maŋŋelut rievdadanlágaid ja
heaittihanlágaid). Prinsihppan lea, ahte guovlu man ii leat sáhttán
geavahit dan láhkai ahte dainna geavahusain sáhtášii háhkat oamastusa
alcces, sáhttá guovllu háhkat ovttas ja seammá áigge eará opmodagain,
masa guovllu sáhttá oaidnit lunddolaš oassin. Impedimeanta
biddjojuvvo dalle opmodahkii dasa lunddolaš rádján. (ruovttoluotta)
39. Andreassen, op.cit. s. 88. (ruovttoluotta) 40. Geahča ee. Tønnesen,
op. cit.s. 169 ff. O. Jebens: Logaldallanmánus Sámedikki
vuoigatvuođasemináras Kárášjogas čakčam. 21.b. 1994, s. 2:
v"Vuolggasadjin ferte dás leat, ahte sápmelaččain lea 2000 jagi
bistevaš geavahus vuođđun vuoigatvuođaidasaset". Vrd, maiddái
riektegeavada cealkámušaid, omd. Rt. 1968 s. 429, Álttesjávri II
-duopmu", mas bajit árvvoštanrievtti vásttolažžan biddjui vuođđu,
ahte: ..."historjjálaš áiggi rájes leat guovllu sápmelaččat
álggahan ja doallan badjin ealáhussii dárbbašlaš geavahusa". (Duomu
s. 438) (ruovttoluotta) 41. T. Falkanger: Tingsrett (Oslo 1993),
s. 50-51. S. Brækhus Lov og rett 1973: "Eiendommsretten til
Nordmarksgodset" s. 463 ff. gitta s:i 484. (ruovttoluotta)
42. Deháleamos duomut leat: Rt. 1937 s. 158, "Follafossduopmu",
Rt. 1961 s. 1163, "Dale-duopmu", Rt. 1963 s. 1263, "Vinstra-duopmu",
ja Rt. 1991 s. 1311, "Beiarn-Skjerstad-duopmu". (ruovttoluotta)
43. Brækhus LoR 1973, op.cit. s. 481. (ruovttoluotta) 44. Dánmárkolaš
rievttis dovddus namain "alderstidshævd" ja Ruoŧa rievttis
"urminneshävd", vrd. G. Eriksen: Alders tids bruk (Oslo 1993),
s. 25-32. (ruovttoluotta) 45. Man guhká lea relatiivvalaš
gažaldat. Riekteteknihkalaš sivaid geažil ferte eaktudit, ahte
gáibideaddji aŋkke ferte duohtan čájehit geavahusa vehá eambbo go 50
jagi maŋosguvlui, nu oamastanrievtti háhkanlága § 8 vuođul, mii
lea vástideaddji riektevuođđu. Leahan liikká mearri das, man guhkás
olbmo muitu ollá, nu ahte juohke dáfus sáhttá gáibiduvvot, ahte eai
gáibiduvvo duođaštusat guhkkelii go čuohte jagi
maŋosguvlui. (ruovttoluotta) 46. Geavahussii sáhttet maiddái čatnasit
ávkkástallama bistevašvuođa ja intensitehta
gáibádusat. (ruovttoluotta) 47. Eriksen, op.cit. s. 84. (ruovttoluotta)
48. NAČ 1993:34, s. 27 (ruovttoluotta) 49. G. Sandvik: Ei forelda lære:
"Statens umatrikulerte grunn i Finnmark": Lov og rett 1980, s. 112 ff,
gitta s:i 117. (ruovttoluotta) 50. B. Bengtsson: Samernas rättigheter
till naturresursser i svensk rätt, Institutt for rettsvitenskap,
čálusráidu nr. 13, s.7. (ruovttoluotta) 51. B. Bengtsson: "Samernas
rätt i ny belysning", Svensk juristtidning 1990,
s. 138-141. Vrd. maiddái C. Smith: Samerett - gamle rettskilder og ny
vrettsdisiplin, "Rettstenkning i samtiden", s. 168: "Dat oahppa stáhta
ráddjekeahtes oamastanvuoigatvuođas lea mu oainnu mielde viehka
eahpidahtti jurdda". (ruovttoluotta) 52. Vrd. juolgenohta 38:s
namuhuvvon áššiin. (ruovttoluotta) 53. Brækhus,
op.cit. s. 484. (ruovttoluotta) 54. NAČ 1993:34, s.27 (ruovttoluotta)
55. A. Taranger: Den norske besiddelsesret indtil Christian IV's Norske
Lov, lasáhus TfR:i 1987, s.63. (ruovttoluotta) 56. Stáhta bealis lea
measta mearkkašmeahttun gažadit "jáhkaskasvuođa" (god tro) dahje
riektejáhkkiheami. Nu daningo lea váttis govahallat, ahte oktage
stáhtavirgealmmái goassige livččii eahpidan stáhta gelbbolašvuođa
muddet Finnmárkku diliid. Viidáseappot leamaš gažaldat aŋkke
vuosttas áigodagas ođđa našunála rájáid bisuheamis, illá dalle gal
jurddašuvvui, ahte guovllu háldui váldin sáhtášii leat
eahpevuoiggalaš sápmelaččaid ektui. (ruovttoluotta) 57. Rt. 1979
s. 492. (ruovttoluotta) 58. T. Mathiesen, Retten i samfunnet (Oslo
1992), s. 119. Diakronalaš (gr. ovdáneapmi áiggi mielde) áddejuvvo
dan láhkai, ahte dihto áiggi riekti adnojuvvo ovddit áigebaji
fápmogaskavuođaid boađusin. (ruovttoluotta) 59. Mathiesen,
op.cit. s. 123: Synkronalaš (gr. seammááigásaš). Dainna Mathiesen
ádde dihto áiggi riektemearrádusaid seamma áiggi fápmogeavahusa
boađusin. Ovdamearkan son namuha dili, mas duopmostuolu dahje
hálddahusa ovttaskas mearrádusat leat báinnahallan "politihkalaš
gaskavuođain ja servodaga molsašuddamiin". Dakkár synkronalaš
váikkuhus jurddašuvvo dalle, go guorahallojuvvo politihka ja
juridihka gaskavuohta, vrd. dainna, mii maŋŋeleappos daddjojuvvo
"vuoiggalažžan dahkamis". (ruovttoluotta) 60. Mathiesen,
op.cit. s. 180 ff. (ruovttoluotta) 61. Rt. 1982 s.241. (ruovttoluotta)
62. P. Ørebech: Om allemannsrettigheter (Vettre 1991),
s. 136. (ruovttoluotta) 63. R. Knoph: Rettslige standarder (Oslo 1948),
s. 148. (ruovttoluotta) 64. C. Smith: "Høyeste rett - et politisk
organ?". Rettstenkning i samtiden (Oslo 1992), s. 17. (ruovttoluotta)
65. Smith, op.cit. s. 17, vrd. J. A. Seip: Jus og politikk, Lov og Rett
1965 s. 396-423, s. 401. (ruovttoluotta) 66. Geahča lagabui:
G. Skirbekk: "Juristens sjeleliv: En nøkkel til retten?" Retfærd
nr. 64, 17 jahkegeardi 1994 s. 71-75. (ruovttoluotta)

GIRJJÁLAŠVUOHTA JA GÁLDUT Andreassen, Jens Edvin [Skoghøy]:
Mennneskerettigheter og urbefolkning. Lov og Rett 1992,s. 67. ff.
Bengtsson, Bertil: Samernas rättigheter til naturressurser i svensk
rätt. Institutt for rettsvitenskap: Čálusráidu nr. 13/1991.
Bengtsson, Bertil: Samernas rätt i ny belysning. Svensk juristtidning
1990, s. 138 ff.  Brækhus, Sjur: Eiendomsretten til
Nordmarksgodset. Lov og Rett 1973, s. 463 ff.  Brækhus, Sjur og Hærem,
Aksel: Norsk tingsrett, Oslo 1964.  Cramér, Tomas: Sami Legal Rights
Cleansing in Scandinavia. Logaldallanmánus konferánssas Copenhagen
European Regional Conference, Christiansborg, borgem. 22. b. 1994.
Dahl-Hansen, Magne: Alders tids bruk innen tingsretten. Tidsskrift for
Rettsvitenskap 1940, s. 490 ff.  Eckhoff, Torstein: Rett, moral og
politikk, "Juss, moral og politikk", Oslo 1989.  Eckhoff, Torstein:
Rettskildelære, Oslo 1993.  Eriksen, Gunnar: Alders tids bruk, Oslo
1993.  Falkanger, Thor: Tingsrett, Oslo 1993.  Forsnes, Marit: Om
USA's urbefolknings historiske rettigheter til land. Juridihkalaš
ámmáteksámena sierradutkamuš. Riektediehtaga instituhtta, Romssa
universitehta 1995.  Hov, Jo: Rettergang i sivile saker, Oslo 1994.
Jebens, Otto: Samenes land - en rettslig realitet ? Tidsskrift for
Rettsvitenskap 1982, s. 667 ff.  Jebens, Otto:
Logaldallanmánus. Sámedikki vuoigatvuođaseminára Kárášjogas
čakčam. 21. b. 1994.  Knoph, Ragnar: Rettslige standarder, Oslo
1948.  vKorpijaakko, Kaisa: Logaldallanmánus. Sámedikki
vuoigatvuođaseminára Kárášjogas čakčam. 21. b. 1994.  Lasko,
Lars-Nila: Skattefjällsmålet - Högsta Domstolens dom. Guovdageaidnu
1992.  Magga, Ole Henrik: Logaldallanmánus. Sámedikki
vuoigatvuođaseminára Kárášjogas čakčam. 21. b. 1994.  Mathiesen,
Thomas: Retten i samfunnet, Oslo 1992 (1984).  NAČ 1984:18: Sámiid
riektesajádaga birra.  NAČ 1993:34: Finnmárkku eana- ja
čáhcevuoigatvuođat ja daid hálddašeapmi.  Ross, Alf: Om ret og
retfærdighet, København 1953.  Sandvik, Gudmund: Ei forelda lære:
"Statens umatrikulerte grunn i Finnmark". Lov og Rett 1980, s. 112ff.
Seip, Jens Arap: Jus og politikk. Vástádus professor Andensesii. Lov
og Rett 1965, s. 396 ff.  Skirbekk, Gaute: Juristers sjeleliv: En
nøkkel til retten ? Retfærd nr. 64, 17 jahkegeardi 1994, s. 71 ff.
Skoghøy, Jens Edvin Andreassen: Rett, politikk og moral. Om bruk av
politiske og etiske argumenter ved rettsanvendelse og juridisk
forskning. Tidsskrift for Rettsvitenskap 1994, s. 837 ff.  Smith,
Carsten: Rettstenkning i samtiden, Oslo 1992.  Smith, Eivind: Om
"samerettigheter" og rettighetsvern. Tidsskrift for Rettsvitenskap
1986, s.338 ff.  Stortingsforhandlinger 1988.  Taranger, Absalon: Den
Norske Besiddelsesret indtil Christian V's Norske Lov: Tillegg til
Tidsskrift for Retsvidenskap 1897.  Tønnesen, Sverre: Retten til
jorden i Finnmark, 2. prenttehus , Bergen 1979.  Ørebech, Peter: Om
allemannsrettigheter, Vettre 1991.

Go Alimusriekti geardduha no Pardon Alimusrievtti duopmu
Aursund-áššis (Rt. 1997 s. 1608) riekteteoriija ja álbmotrivttiid
perspektiivvas.1

Ánde Somby čállán Artihkal lea dárogillii almmuhuvvon Retfærd ráiddus
v1999:s. Artihkal lea sámegillii jorgaluvvon ja almmuhuvvon Romssa
universitehta Juridihka fakultehta čálaráiddus nr 39 "Vihtta
artihkkala sámerievttis", mii ilmmai 2001:s. Jorgalus lea divvojuvvon
2003:s.  1. Álggahus Golggotmánu 24. b. 1997 - 17 beaivvi dan maŋŋá,
go su majestehta gonagas Harald V lei galledan Sámedikki, ja
rahpanságastis váidalan "dan vearredagu, man norgga stáhta lea dahkan
sámi álbmoga vuostá garra dáruiduhttinpolitihkain" - almmuhii goalmmát
stáhtaváldi cealkámuša, mii guoskkai sápmelaččaide. Alimusriekti
celkkii duomu nu gohčoduvvon Aursund-áššis (Rt.1997 s.1608).2
Árvvoštallanlávdegoddi lea mearridan mu fáddán dadjat juoidá dán
áššis riekteteoriija ja álbmotrivttiid vuođul.3 Barggu sáhttá
dulkot máŋgga láhkai. Dan sáhtášii atnit hástalussan čađahit
revisorbarggu riekteteoriija ja álbmotrivttiid vuođul, ja ráhkadit
revišuvdnaraportta Alimusrievtti riekteteoriija ja álbmotrievtti
rehketdoalus. Dan sáhtášii atnit vejolašvuohtan dubmet Alimusrievtti
dahje juoba hábmet váidaga Buotveagalažžii. Go lávdegoddi dattetge
lea atnán mu nákkosgirjji, "Juss som Retorikk", almmolaš nákkáhallama
árvosažžan, válljen mun dattetge dulkot bargobihtá bovdehussan
guorahallat duomu dan riekteteoriija vuođul, mii duomus ovdanbukto.4
Duomus eai gieđahallan álbmotriektegažaldagaid. Danin lea
ráddjejuvvon, makkár fuomášumiid álbmotrievtti vuođul sáhttá
buktit. Áiggun dattetge fuomášahttit maiddái muhtin áššiid jagi
1989 ilbman ILO-konvenšuvnna 169 vuođul. Ovdal dan muitalan
oanehaččat ášši birra. Loahpas buvttán ovdan riektepolitihkalaš
fuomášumiid čoahkkáigeassun.  2. Aursund-ášši Gåebrien sijtes
(Riast Hyllingen), mii lea Mátta-Trøndelágas, Norggas, lei nággu
boazoguohtunvuoigatvuođain. Boanddat ja eananeaiggádat ledje
áššáskuhttán orohaga, mii lea árbevieruid mielde okta máttimus
sámiservodagain. Alimusriekti galggai mearridit, leigo boanddain ja
eananeaiggádiin vuoigatvuohta biehttalit boazoeaiggádiid guođoheames
bohccuideaset nákkuvuloš guovllus ja leigo boazoeaiggádiin
vuoigatvuohta guođohit ja johtit - mii mearkkaša geavadis bargat
bohccuiguin - Aursunddas. Guovtti áššis lei erenoamáš mearkkašupmi
dupmui. Vuosttažettiin, leigo 100 jagi boares duomus (Rt. 1897
s. 759) riektefápmu riiddu hárrái, daningo boares duopmu guoskkai
stuorámus oassái guovllus.5 Nuppádassii, leigo boazoeaiggádiin
vuoigatvuohta bargat bohccuiguin nu gohčoduvvon dološ áiggi rájes
geavaheami vuođul.  Alimusrievtti loahppacealkaga mielde
boazosápmelaččain ii lean riektevuođđu guođohit bohccuid
nággoguovllus. Okta duopmáriin lei eará oaivilis. Eanetlohku, masa
gulle njeallje duopmára, ii mearridan nákku riektegustovašvuođa
njuolggadusaid vuođul. Dat celkkii baicce vehá badjel 100 jagi boares
alimusriekteduomu vuođul, ahte boazosápmelaččat eai sáhte atnit
dološ áiggi rájes geavaheami riektevuođđun bohccuid guođoheapmái
Aursunddas.  Duopmu bohciidahtii negatiiva reakšuvnnaid máŋgga
sajis. Sámediggi celkkii dievasčoahkkimisttis 27.11.97 ovttajienalaš
kritihka duomu vuostá.6 Beaivvi ovdal buvttii maiddái
Boazodoallostivra, mii lea boazodoalu bajimus hálddašanorgána,
sullasaš cealkámuša.7 Norgga Girkoráđđi kritiserii duomu
Girkočoahkkimis 1997, ja Sámi Girkoráđđi čiekŋudii kritihka
čakčamánus 1998.8 Juridihka teoriijaid dovdit, professor Jens Edvin
A. Skoghøy ja professor Kirsti Strøm Bull leaba maiddái buktán
kritihkalaš cealkámušaid mearrádusa hárrái.9 3 ...riekteteoriija
vuođul...  Dego namuhuvvui ledje guokte ášši guovddážis. Nubbi
guoskkai dasa galggaigo duomus, man Alimusriekti lea cealkán jagi
1897, leat riektefápmu nákkus, maid ledje čoavdimin jagi
1997. Gažaldat lea miellagiddevaš proseassarievtti dáfus, ja
ee. Skoghøy lea buktán dasa fuopmášumiid jagi 1998.10
Geahččalanlogaldallan lea almmolaš dáhpáhus, ja mun navddán ahte
riektegustovašvuohta ii leat nu miellagiddevaš buohkaide, ahte
geavahivččiimet dasa dađi eanet áiggi dál. Danin in buvtte
fuopmášumiid dan oassái áššis.  Nubbi gažaldat leige dasto
Alimusrievtti dulkojupmi das, leatgo boazosápmelaččat geavahan
guovllu dološ áiggi rájes. Juridihkas mii leat hárjánan earuhit
vduohtaáššiid ja láhkadiehtaga, juridihka. Go árvvoštallat
duođaštusaid, mii suokkardat man jáhkehahtti duođalaš dilli lea
dahje ii leat. Riektegeavahusas mii fas suokkardat, gullágo duođalaš
dilli riektenjuolggadusa vuollái vai ii. Mii sirret nappo
duođaštusaid árvvoštallama ja riektegeavaheami, ja dađi mielde
sirret várra maiddái duođaštusteoriija ja riekteteoriija.11 Go mii
gieđahallat áššiid, mat gusket geavaheapmái dološ áiggi rájes -
lea erohus viehka eahpečielggas. Mii fertet meroštallat, leago miinu
(geavadis dávjá geográfalaš guovlu) geavahuvvon dihto vugiid mielde
ja ovdanbuktágo geavahus dihto riektejurddašeami.12 Leage dávjá dasto
smáhkkaášši, gohčodatgo dan duođaštusaid árvvoštallamin vai
riektegeavaheapmin.  Lean almmuhan, ahte go buvttán ovdan
fuomášumiidan duomu hárrái, áiggun geahččalit geavahit
riekteteoriija, maid lean evttohan nákkosgirjjistan "Juss som
Retorikk". Evttohusas oaivvildan, ahte juohke "riektegáldu" galgá
suokkardallat unnimusat viđain sierra vuogádatlaš lohkanvugiin.13
Iežan oanehis bottažis gieđahalan oanehaččat ovtta lohkanvuogi,
namalassii kultuvrralaš ja sajádatlaš konteavstta mearkkašumi
riektegeavahussii ja duođaštusaid árvvoštallamii.  Mu oaidnu
vuođđuduvvá dakkár jurdagii, ahte gustovaš riekteteoriija
gaskavuođat sihke kultuvrralaš ja sajádatlaš konteavstta dáfus leat
eahpečielgasat. Mu tesa mielde lea goappašiin mearkkašupmi, ja
sáhttit lohkat ja dulkot goappašiid. Lean evttohan ođđa
metodapolitihkalaš prográmmačuoggá. Dat sisdoallá, ahte gustovaš
riekteteoriija galggašii laktit juridihkalaš metodii norpma, man
mielde riektegáldomateriála galggašii árvvoštallat maiddái dan
hárrái, makkár kultuvrralaš ja sajádatlaš konteavsttas aiddo dat
materiála lea čoggojuvvon.  Juo dat, mo Aursund-ášši olis namuhit
boazodoalu, lea miellagiddevaš "case" goappašiid dáid áššiid
ektui. Boazodoallu namuhuvvo čađat ealáhussan - iige sámekultuvrii
dehálaš kulturvuođđun. Ášši lea áddemis nu, ahte boazodoalu
galggašii árvvoštallat seammá dásis eanaš ealáhusaiguin. Dan láhkai
vjávkaduvvo kulturaspeakta, dahje ain juo guđđo ovdanbuvttekeahttá.
Tesa dan hárrái, ahte kultuvrralaš konteavsttas lea mearkkašupmi,
vuolgá fuopmášumis ahte iešguđet kultuvrrain atnet iešguđet
informašuvnna rievtti dáfus relevántan. Leat maid iešguđetlágan
dulkonlogihkat ja erohusat das, mo ovdanbuktet riekteákkaid. Dat
mearkkaša, ahte maiddái sámi ja dáža kultuvrra gaskkas vuhttojit
erohusat. Norgga dálá riektekultuvra vuođđuduvvá teavsttaide,
dulkojumiid vuođđun lea deduktiiva logihkka ja riekteákkat
ovdanbuktojit ođđa teakstan, ovdamearkka dihte duopmoteakstan. Sámi
riektekultuvra fas vuođđuduvvá njálmmálaš gálduide ja geavadii. Dan
gálduid berrešii várra dulkot narratiiva logihkain. Árbevirolaččat
dakkár ákkat leatge bohciidan ođđa muitalussan ja geavadin.
Kultuvrralaš konteavstta mearkkašupmi vuhtto guovtte láhkai
Aursund-áššis. Vuosttažettiin lea mearkkašan veara, mo 1897-duopmu
govvida sámi vihtaniid čilgehusaid; ...de meget vage og ubestemte
forklaringer, som foreligger om at der muligens et eller andet sted
kan ha været en lappekøie indenfor grændserne...  Mus leat maid alddán
sullasaš vásáhusat dan áiggis, go bargen advokáhtan. Sámi vihtana ja
dáža duopmostuolu deaivvadeapmi lávii vehá sulastahttit
deattána. Sápmelaččat ovdanbuktet áššiideaset eanaš oalle
eahpenjuolga. Duopmár soittii jearrat, leigo dihto olmmoš leamaš
dihto sajis dihto áigge. Sápmelaš dál soittii dávjá dadjalit: gal han
doppe ledje olbmot. Sámegielagii dat mearkkaša: de lei dat olmmoš
doppe dalle ja dalle. Earáide fas, geat eai máhte sámegiela, orru
vástádus eahpečielggas ja implisihtta, ja rievttis atnet dakkár
čilgehusaid eahpemearálažžan. Ja go rievttis, mas juo dadjat álo
ledje dárogielat duopmárat, geat dihte duođai uhcán sámegiela birra,
de ráđđejedje dážaid áddejumit.  Nuppádassii kultuvrralaš
konteavstta mearkkašupmi boahtá ovdan jearaldahkan, leatgo
vuoigatvuođat háhkkon geavahemiin dološ áigge rájes. Galgágo
vuoigatvuođaid leat sáhttán háhkat geavahemiin dološ áiggi rájes
dušše norgga riekteáddejumi mielde - nugo dat lea gárggiidan norgga
voapmeriekteteoriijas, mii fas vuođđuduvvá norgga boandaservodahkii?
Vai galgágo vuoigatvuođaid leat sáhttán háhkat maiddái sámi
riekteáddejumiid vuođul? Eanetlogu oaidnu gažaldahkii lea, ahte:
...finner ikke...at reindriftens egenart, reinens natur og
næringsvandring og topografiens betydning kan føre til at det her må
stilles vesentlig lempeligere krav til rettserverv ved alders tids
bruk enn ellers i tingsretten. 15 Dan vuođul sáhttá jearrat,
biehttalago duopmu en bloc buot sámerivttiide guoskevaš
ákkastallamis, mii boahtteáiggis de čuožžileaš. Sámerivttiid
ákkastallamin mun anán dás ákkastallama, mii vuođđuduvvá dihtui das,
ahte sámi kultuvrra ja dáža kultuvrra gaskkas leat kultuvrralaš
erohusat máŋgga suorggis, ja ahte daid kultuvrralaš erohusaid
geažil sáhttá muhtumin leat vuohkkasut válljet eará čovdosiid, go
norgga x- dahje y-riekti muđui dagašii. Alimusriekti gal cealká
oainnuidis dán gažaldaga hárrái makkárge erenoamáš várrejumiid
haga. Persovnnalaččat in rávveše geange risikeret vel nuppes
kr. 255.307 (+ iežas áššegoluid) čielggadan dihte, leago norgga
oapmeriekti ain nu bassi boazodoalu ektui, dahje leago sámerievttis
oppalohkái čađamanakeahtes seainni ovddas, go dat boahtá Norgga
Alimusriektái.  Tesa dan hárrái, ahte sajádatlaš konteavsttas lea
mearkkašupmi, vuođđuduvvá dasa, ahte riekteservodaga oainnut dihto
gažaldagaid hárrái rivdet áiggi mielde. Riekteteoriijas dovdet bures
Johs Andenæsa fuopmášuhttima, ahte oaidnu das, mii adno nuskošeapmin
ráŋggáštuslága § 211 pornografiijamearrádusaid mielde, rievdá
áiggi mielde.16 Mu tesa mielde dat gusto viidáseappotge. Nu lea
sajádatlaš konteavsttas ollu stuorát mearkkašupmi go dat, mo mii
berret dulkot ovttaskas dadjosiid láhkateavsttain.  Maiddái
Alimusrievtti eanetlohku lea 1997-duomus váldán vuhtii sajádatlaš
konteavstta mearkkašumi. Sii leat čujuhan, ahte riekti lei
1897-duomus áiggi dáfus čielgasit lagabus duođaštusmateriála. Dan
čuoggás Alimusriekti geavaha doahpaga, mii gieđahallá lagašvuođa
duođaštusmateriála hárrái. Riekti meaddá dattetge ráddjet ášši, nu
ahte dat guoská dušše lagašvuhtii áiggi dáfus. Sáhtášii jearrat
ollu earáge dan birra, leigo duođaštusmateriálas dárbbašlaš
lagašvuohta eará beliid hárrái. Ráđđiigo giela ja gulahallanlogihka
dáfus dárbbašlaš lagašvuohta?  Aursund-ášši sáhttá leat
ovdamearka das, ahte kultuvrralaš konteaksta muhtumin lea hui
lahkalagaid sajádatlaš konteavsttain. Sajádatlaš konteavstta
mearkkašupmi vuhtto eanaš guovtti ášši hárrái. Vuosttažettiin
adnui sámi kultuvra árvvoheabbon go dáža kultuvra 100 jagi dassá.17
Dego mun dás vuollelis mottiin ovdamearkkain čájehan, lei dan áigge
čielga ulbmil, ahte sámi kultuvra lei jávkamin ja ahte maŋimuš
bázahusaid galggai čorget eret. Dán áigge fas sámi kultuvra adnojuvvo
seammaárvosažžan go dážage. 1980-logu loahpa rájes leat juoba
julggaštan politihka, man mielde sámi kultuvrra galgá seailluhit ja
ovddidit.18 Nuppádassii lea dovddus, ahte dalá Norgga servodat ii lean
nu egalitára go dálá. Gaska stuorráid ja smávváid gaskka lei ollu
stuorát. Dasa lassin ledje sámi vihtanat sámegielagat, ja eanaš sis
eai máhttán lohkat eaige čállit.  Nuppe gežiid: sáhttit jearrat,
bessego sámi vihtanat čilget áššiset sámegillii? Gii dalle dulkui
sin? Man ollu sámegiela dulkkat máhtte? Juos sápmelaččat eai beassan
čilget sámegillii, man bures sii máhtte dárogiela? Máhttego sii
čilget áššiset dárogillii? Guovlluid geavaheapmi lei mohkkás
ášši, ja gáibidii vissis unnimus dási dárogielmahtu. Leigo sis
dakkár unnimus máhttu? Áššebáhpárat eai muital dan birra
maidege. Alimusriekti ii livčče galgan leat jearakeahttá.  Sápmelaš
vihtaniid giellamáhttu (dahje giellamáhtu váilun) lea okta bealli
áššis. Lea dattetge áigeguovdil jearrat maiddái, sáhttitgo eará
áššiid vuođul eahpidit, árvvoštalaigo jagi 1897 riekti
duođaštusaid ja čađahiigo dat riektegeavada vugiin, mii ii soaitte
leat dohkálaš jagi 1997. Dan hárrái, makkár oaidnu dáža servodagas
lea sámi kultuvrra hárrái, navddán ovttamielalašvuođa ráđđet das,
ahte sámi kultuvra ii leat unnit árvvus dáfus, ja ahte ii leat
celkojuvvon, ahte dan berrešii jávkadit. Go mii dán áigge
árvvoštallat 1897-duomu vuoiggalašvuođa, de mun navddán ahte go
duopmu vuođđuduvai dalá - muhtin muddui rasistalaš - oidnui
sápmelaččaid hárrái, de duopmu ii sihkkarit biddjoše vuođđun. Dat
bohciidahttá guokte gažaldaga, main nubbi lea ahte sáhttitgo
eahpidit, ahte rievtti árvvoštallamat jagi 1897 eai lean
riekta. Dárkileappot lea jearaldat das ledjego duopmáriin, mat celke
1897-duomu, ovddalgihtii mearrašuvvan oainnut duođaštusaid
árvvoštallamis ja riektegeavadis, mii livččii čuohcán ja lean
eahpevuoiggalaš sápmelaččaid hárrái. Juos lea vuođđu eahpidit,
badjána nuppádassii jearaldat, geasa dakkár eahpádusat galggašedje
leat ovdun - 1897-dupmui vai norgga sámepolitihka ođđa
vuođđooidnui.  1897-áššis ledje deháleamos gažaldagat: Leigo sámi
boazodoallu leamaš nákkuvuloš guovllus doarvái guhkes áiggi?  Leigo
sámi boazodoallu leamaš nákkuvuloš guovllus doarvái stuorra
intensitehtain?  (Ja lea maid navddehahtti:) leigo dalá boazodoallu
doaibma, mii návddašii riektesuodjaleami, ja sáhtii dan bokte háhkat
vuoigatvuođaid go dat lei geavahan eatnamiid dološ áiggi rájes?
Jearaldagaid guorahalle čuovvovaš gálduid vuođul:
Boazosápmelaččaid ja boanddaid oasálaš- ja vihtančilgehusat Vuolit
rievtti mátki eatnamiid geahččat Professor Yngvar Nielsena
nákkosgirji Sámekommišuvnna čielggadeamit Meannudedjego vihtaniid
čilgehusaiguin eahpevuoiggalaččat, nu ahte dat čuzii sámi
oasálaččaide áššis - dan sáhttá árvvoštallat dan vuođul, mo Eva
Smith guorahallá vihtanduođaštusa diehtogáldun.19 Smith oaivvilda,
ahte vihtanduođaštussii sáhttet čatnasit boasttogáldut, main
duođaštus- ja riektegeavaheaddjit berrejit leat
diđolaččat. Duopmára ovddalgihtii mearrašuvvan oainnut sáhttet
nappo muhtumin hehttet su oažžumis vihtanis dieđuid, ja váikkuhit
duopmára áddejupmái daid dieđuid hárrái, maid son oažžu. Ledjego
1897-duomu duopmáriin ovddalgihtii celkojuvvon oainnut? 1997-duomu
eanetlohku duođašta, ahte dilli ii lean dakkár, 1897-duomu
sihkkarastimiin, ahte: Jeg kan visstnok ikke anse Flertallet af de fra
Lappernes Side førte Vidner som lidet troværdige blot af den Grund, at
de qva Lapper skulde være interesseret i Spørgsmaalets
Løsning. Flertallet af Vidner har vel forsaavidt en nogenlunde lige
stærkt fremtrædende interesse hver i sin retning. 20 Midjiide
láhkadovdiide ii várra livčče atnu, juos olbmuid ságaide sáhtášii
luohttit. Manin sii dárbbašedje dakkár sihkkarastima dalle? Daningo
Bajitrievtti (Overrett, dálá lágamánneriekti, jorg. fuom.) duopmu
áššis čielgasit cealká, ahte sámi vihtaniidda ii sáhttán luohttit,
daningo sii ledje sápmelaččat.21 Dálá doahpagiid mielde mii
logašeimmet ahte Bajitrievtti duopmu lei rasistalaš. Vaikko
1897-duomu Alimusriekti ii badjelgeahččange sápmelaččaid nu sakka
go vuolit instánssa duopmu, de in dajaše ahte duomus vuhtto ustitlaš
vuoigŋa sápmelaččaid hárrái - iige suige miige dássedettolaš
oktavuođaid oasálaččaid hárrái. Máŋga ovdamearkka čájehit, ahte
duođaštusaid dulkojedje oalle eahpeustitlaččat, ja dat čuzii
sápmelaččaide. Sápmelaččat leat čielgasit nagodan duođaštit,
ahte sii duođai leat geavahan guovlluid guohtumin. Jagi 1897
Alimusriekti cealká dan hárrái, ahte: ...giver dog kun bevis for at
Sligt en sjelden Gang kan have fundet sted...22 Sápmelaččat leat
čielgasit maid bastán duođaštit, ahte nákkuvuloš guovllus leat
sámi báikenamat. Bajitriekti mearkkaša dasa ahte: ... Forsaavidt der i
de paagjældende trakter er lappiske navne, beviser det kun at Lapperne
har hat egne Navne ogsaa paa lokaliteter, som fra umindelige tider har
vært norske... 23 Alimusriekti ii namuhan báikenamaid duođaštusárvvu
duomuin, maid dat celkkii 1897 ja 1997. Mun dajašin, ahte juos
sápmelaččain livčče lean sierra namat báikkiide, mat dološ
áiggiid rájes leat leamaš dážaid hálddus ja gos sápmelaččat leat
dušše finadan, de orru gal hui ártet, ahte ovdamearkka dihte
Tønsbergas dahje Kristiansandas ii goappásge leat sierra sámegiel
namma.  Mun in nappo leat Alimusrievtti eanetlogu láhkai sihkkar das,
ahte namuhuvvon sihkkarastin oktonassii beasttášii mis buot min
eahpádusaid. Mun oaivvildan, dego eske namuhin, ahte duomu lohkama
vvoktavuođas berre muitit, makkár vuoigŋa dalle ráđđii
sápmelaččaid hárrái. Dat láide min oppalaš gažaldahkii, mii
gaskavuođaid rievttis ja servodagas lea. Mii gal luohpat eahpádusain,
juos mii bidjat vuođđun luonddurievtti oainnuid ja vuordnut dakkár
olbmuid go Grotius, Hobbes, Rousseau ja Kant nammii. Dalle mii sáhttit
oaivvildit ja duhtat dasa, ahte: ... retten må være et produkt av den
menneskelige fornuft og derfor universell og uforanderlig. Det som var
rett i dag kunne ikke være urett i morgen og det som ble holdt for
rettferdig på den ene siden av Rhinen kunne ikke være svindel og
forbrytelse på den annen. 24 Ii sáhte čiehkat, ahte nu gohčoduvvon
sosiáladarwinisma ii lean mearkkašmeahttun vuoigŋasuorgi
jahkečuođi molsašumis. Dalá diehtogirjjit govvidit sápmelaččaid
vugiin, mii ii olus atte árvvu sidjiide.25 Muhtin teavsttat govvidit
njuolga, mo sápmelaččat láhttejit go sii leat oasálažžan
riektenákkuin - ahte sii eai hála duođa ja ahte sin jierbmi ii leat
nu guhkás ahtanuššan go dážaid. Lea maid historjjálaš
duohtaášši, ahte norgga servodaga našunalistalaš rávnnjit ledje
garrasat dalle. Karlstad-ráđđádallamiid áigge (1905) norgga áirras
ja ovddeš gávpeministtar Benjamin Vogt celkkii: ... Det var et
Livsspørsmal at skabe en jordbrugende norsk Befolkning nordpå - men en
stor Lappetrafik var en væsentlig Hindring herfor. En national
Befolkning - en Befolkning av norske Jordbrugere, der ved sin Næring
var knyttet til Bostedet og som hadde en utpreget norsk
Nationalfølelse, var det beste Vern mot Faren fra øst...26
Sosiáladarwinismma ja dáža našunalismma seaguhus dagahii, ahte
lágaid ja njuolggadusaid ásaheaddjit fallehedje sámi
kultuvrra. Girkodepartemeanta mearridii jagi 1880 nuppástusguovlluide
(overgangsdistrikter) giellainstruvssa. Dan mielde galggai dárogiella
leat skuvlagiella ja sámegiella ja kvenagiella sáhtte geavahuvvot
aivve fal veahkkegiellan.27 Jagi 1883 mearriduvvui oktasaš sámeláhka
(FellesLappeloven), mii geahnohuhtii boazosápmelaččaid
riektesajádaga. Jagi 1902 ásahedje njuolggadusaid, maid mielde stáhta
eatnamiid sáhtte oastit dušše dat, geat máhtte lohkat ja čállit
dárogiela.28 Sáhttitgo mii leat sihkkarat, ahte sosiáladarwinisma ii
vuhtton jagi 1897 duomus? Ragnar Knoph lea čujuhan, ahte: Også
rettens innhold preges av samfunnsforholdene, og veksler med
dem. Uttrykt i matematikkens språk er retten derfor en funksjon av
samfunnsforholdene. 29 Juos Knoph čuoččuhus doallá deaivása, eat
sáhte leat válddekeahttá vuhtii, ahte boares duopmu sáhttá leat áiggis
buvtta sihke ideologalaččat ja dan oainnu dáfus, mii guoská
sápmelaččaide mielolmmožin.  Nubbi momeanta lea Alimusrievtti
iežas ovdahistorjá, mas dat lea cealkámušainis badjelgeahččan
sápmelaččaid. Aslak Hætta ja Mons Somby duomus celkui: De
forbrydelser der den 7de og 8de November 1852 forøvedes i Kautokeino,
ere for saa vidt verre end et Røvertog af en horde af Vilde , som
Gjærningsmændene i nærværende tilfælde havde nydt christelig
Undervisning , men lededes saa vel af had og hævntørst som rimeligviis
tillige af den blant den laveste klasse i Samfundet over en stor Deel
af den civiliserede Verden udbredte higen efter endog med Vold og Magt
at nedbryde alle naturlige Skranker mellem sig og de høirestaaende ,
og derved fremtvinge en Lighed som vilde tilintetgjøre al
civilisation. 30 Mo Alimusriekti meannudii vaikkoba dakkár vuolit dási
olbmuid vihtančilgehusaiguin? Alimusriekti veadjá leat jagiid 1854 ja
1897 gaskka doallan siskkáldas čoahkkima, mas dat mearridii ahte
norgga ja sámi beliid fertii meannudit ovttadássásašvuođa vuođul -
"lighed som [ikke] vilde tilintetgjøre al civilisation", ja
árvvoštallat duođaštusaid ja čađahit riektegeavaheami unnimusat
dakkár vugiin, mii ii váldde vuhtii ahte sápmelaččat eai gullan
bajimuš dási olbmuide - "høierestaaende". In leat gal gullan inge
lohkan, ahte Alimusrievttis livččii lean dakkár čoahkkin.  Naba
eará materiála, mii Alimusrievttis lei? Nanniigo dahje divustiigo dat
vejolaš ovddalgihtii mearrašuvvan oainnuid, mat dáide bohciidit
vihtanduođaštusaid bokte. Namuhuvvui ahte Vuolitriekti (Underretten)
lei fitnan eatnamiid geahččamin.31 Eatnamiid geahčadeapmi ii leat
guorahallon vuogádatlaččat duođaštussan, nugo Smith lei dahkan
vihtanduođaštusain. Juos galggaš sáhttit árvvoštallat eatnamiid
geahčadeami, berrešii vuosttažettiin jearrat, livččiigo
geahčadeapmi sáhttán vástidit jearaldagaide vuoigatvuođaid háhkamis
dološ áiggi rájes geavaheami vuođul. Eatnamiid geahčadeapmi lea
namuhuvvon oalle oanehaččat Vuolitrievtti duomus, ja orru leamen nu,
ahte dan oktavuođas beroštedje eanetge nuppi dási jearaldagas;
makkár ruđalaš vahágiid boanddat gillájedje go bohccot bálge sin
eatnamiin.32 Juos sii livčče áigon čájehit, man guhká ja makkár
intensitehtain boazosápmelaččat ledje geavahan nákkuvuloš guovllu,
sáhttá eahpidit, man ollu sii livčče viison eatnamiid
geahčadeamis. Dasa livččii dárbbašuvvon arkeologaid ja dakkár
fágaolbmuid áššedovdamuš, geat dovdet boazodoalu. Goappáge
dieđasuorggi bealis lea sávahahtti, ahte dain livččii lean stuorát
veahkki oažžumis jagi 1997 go jagi 1897.  Professor Yngvar Nielsena
nu gohčoduvvon viidánanteoriija (fremrykningsteori) ii dáidde leat
gieđahallojuvvon kontradiktoralaččat jagi 1897 ášši olis.33
Liikká duomus čujuhuvvo Nielsena teoriijai.34 1897 Alimusriektái
teoriija duođaštii: ...at maatte gaa ut fra, at det ikke forholder
sig som tidligere ofte har været antaget, at Lapperne i disse strøg
skulde være de oprindelige Beboere, som af Nordmændene efterhånden
trænges tilbage... 35 Eatnamiid geahčadeapmi ii guoskan min čulbmii
nugo viidánanteoriija.36 Dan árvu diehtogáldun lea gitta das, makkár
dieđalaš validitehta Alimusriekti sáhtii dasa laktit. Juos teoriija
lei nanus dieđalašvuođas dáfus, dan sáhtii buorebut atnit vuođđun
áššis, go juos dat dušše čájehii dan áiggi vuoiŋŋa, goas
teoriija ovdanbuktui. Alimusriekti dadjá earret eará Yngvar Nielsena
viidánanteoriija duođaštusárvvu birra, ahte áššedovdiin leat hui
iešguđetlágan oainnut.37 Dan mielde eat sáhte álkit dadjat, ahte
teoriijas daninassii livččii nana vuođđu dieđalašvuođas hárrái.
Dasto smiehttatge fas seamma sullasaš jearaldagaid, go eske rievtti
ja servodaga gaskavuođa hárrái. Viidánanteoriija bohciidahttá
jearaldaga, mii lea diehtaga ja servodaga gaskavuohta. Báidnašuvvego
Nielsena teoriijat dan oainnu vuođul, mat dáža servodagas ledje
sápmelaččain jahkečuođi molsašumis. Juos eat gávnna vástádusa
ieš teavsttas, sáhttit ohcat doppe, gos dieđuid almmustahtte. Seamma
Nielsen lea fitnan Malmagen sámeleairras, ja lea čállán artihkkala
Aftenpostenii borgemánu 12. b. 1889 - gávcci jagi ovdal min duomu. Lea
miellagiddevaš lohkat, maid Nielsen oaivvildii sámi ja dáža
kultuvrraid gaskavuođas ja mo son govvidii Malmagen
olbmuid. Kultuvrraid gaskavuođas son dadjá: ... Om han just ikke
bevidst har disse Tanker, - de blive dog det naturlige Udslag af de
Følelser der danner Grundlaget i hele hans Oppfatning af Forholdet
mellem hans Race, der viger, og de fastboende Nordmænd of Svenske der
representere den seirende Kultur... 38 Nielsen čujuha čállosisttis
dramáhtalaš muitalussii, maid okta "sámeleairra" nissoniin lei sutnje
muitalan. Nisu lei muitalan, ahte su 16 jahkásaš nieida, guhte lei
hejot buohcamin, lei jápmán su gieđaid gaskii. Son lei leamaš
nieiddainis jođus veahki ohcamin, go fáhkkestaga lei šaddan
dálki. Soai eaba beassan robi vuollái, go "bumanden" lei lohkkadan
buot láđuid ja barttaid, nugo ortnet mielde galggai. Dan oktavuođas
lea miellagiddevaš lohkat Nielsena govvádusa das, mo sápmelaččat
vásihit morraša: ... Hvad vi andre kunne lide, er dog smaat imod hvad
der faller disse Naturmenneskers Lod; men til Gjengjeld ser det du som
om Sorgen og Erindringen hos dem snarere dunster bort. Vel er det. Thi
det maatte dog være forfærdeligt at vandre et helt langt Liv til Ende
uden at kunne slippe Erindringen om en Julekveld som den hvorom hin
Lappekvinde hadde at berette... 39 Mii fas suokkardat gažaldaga,
goabbá dat muitalii faktumdieđuid riektái - dieđaalmmái Nielsen vai
Nielsen, guhte lei áiggis mánná.  Sámekommišuvdna (lappekommisjonen)
lea maŋimuš dehálaš diehtogáldu 1897-áššis. Báinnahallego
kommišuvnna dieđut ovddalgihtii celkojuvvon oainnuiguin, mat čuhce
sápmelaččaide. Kommišuvdna orru eanaš berošteamen oainnuin, mat
vihkkedallet sápmelaččaid beroštumiid boanddaid beroštumiid
ektui. Dan hárrái kommišuvdna cealká čielgasit, ahte sápmelaččat
galget addit bearrái eanandoalu beroštumiide. Kommišuvdna vuođušta
oainnuidis dainna, ahte sápmelaččat eai leat nu guhkás ovdánan, ja
ahte sii hehttejit našunála beroštumiid ovdáneames. Ná cealká
Sámekommišuvdna árvalusastis jagi 1892: ...[N]aar man skal veie
Lappernes og de fastboendes gjensidige Rettigheder og Forpligtelser
mod hinanden, kan man ikke glemme deres Næringsveies forskjellige
Vilkaar, og at Jordbrugerens under det flittige og møisommelige
kultiverende arbeide ofte er paalagt Tyngsler og Byrder, medens
Lappen, hvis Tilværelse vexler mellem Strabadser og Dovenskab, som
regel gaar ganske fri for saadanne... 40 Jagi 1897 árvalusas sii
geardduhit ja čiekŋudit ášši: ...[I] og med dens [reindriftens]
Stilling som historisk Overlevering, der ikke i ringe grad virker som
Hemsko paa udviklingen av bedre berettigede og formaalstjenligere
Samfundsinteresser, er Grensene for dens Krav givne. Og disse Grenser
maa efter forholdets natur blive vigende... 41 Oppalohkái mii fertet
dadjat, ahte dábálaš vuoigŋa Norggas daid áiggiid lei čielgasit
sápmelaččaid vuostá, dallego duopmu celkui jagi 1897. Alimusriekti
lei ieš ovddit duomu olis cealkán badjelgeahččanvuođain áššiid,
maid dat ii leat goassege jitnosit geassán ruovttoluotta. Ja masa
buohkain, geat leat bidjamin eavttuid áššiid meannudeapmái, vuhtto
dat seamma. Bajitrievtti duomus lei seamma šuokŋa, nu maiddái
Sámekommišuvnnas, ja Nielsena čálus Aftenpostenis govvida girjás
vugiin sápmelaččaid unnit árvosaš olmmožin.  Juos geange dain
sáhtášii buorredáhtolašvuođain atnit duolvameahttumin, de áidna
livččii jagi 1897 Alimusriekti. Livčče gal nana ákkat eahpidit,
ahte Alimusriekti lei duođaštusaid árvvoštallamis ja
riektegeavadisttis báinnahallan daidda oainnuide, maid dálá norgga
servodat gal ii dohkkehivčče, ja maid guovddášásahusat nappo eai
berre nannet. Nu badjánge jearaldat, geasa vejolaš eahpádusat galget
leat ovdun. Mu oainnu mielde áššis bohtet ovdan njeallje
molssaeavttu: Alimusriekti sáhtášii geavahit vejolašvuođa
včielggadit riektelágádusa rolla dáruiduhttinpolitihka ektui, sii
sáhtášedje bivdit ándagassii sámi álbmogis vejolaš rasismma geažil,
mii lea sáhttán dáhpáhuvvat riektelágádusa olis, ja sii sáhtášedje
čájehit mo riikka alimus duopmostuollu válddášii vuhtii, ahte
vuođđooainnut sámepolitihka hárrái leat rievdan.  Alimusriekti
sáhtášii leat čielggatkeahttá vássán áiggi eksplisihtalaččat - ja
árvvoštallat baicce ovdanbuktojuvvon duođaštusaid ollislašvuođa
ektui ja friija vuođu alde. Boares duomu sáhtášii maid atnit
momeantan dakkár oppalašvuođa árvvoštallamis. Dan molssaeavttu
válljii duopmár Matningsdal, gii lei unnitlogus.  Alimusriekti
sáhtášii maid atnit boares duomu gustovažžan, ja ásahit standárdda,
man mielde ii galgga nu álkit sáhttit spiehkastit Alimusrievtti jagi
1897 duođaštusárvvoštallamis. Dan válljii duopmár Rieber-Mohn
dahkat.  Alimusriekti sáhtášii sierra cealkit eksplisihtalaččat,
ahte dat bealušta jagi 1897 duomu. Dan molssaeavttu válljii
eanetlohku, masa gulle duopmárat Lund, Schei ja Holmøy.
4...álbmotrievtti geahččanguovllus...  Alimusrievtti duopmu ii
guoskkahan álbmotrievtti ákkaide.42 Ášši lea bohciidahttán
jearaldaga das, mo galgá dulkot ILO-konvenšuvnna nr. 169 artihkkala
14 nuppi čuoggá, mii gieđahallá álgoálbmogiid
geavahanvuoigatvuođaid.  Mearrádusa mielde lea nu, ahte juos
álgoálbmotjoavku lea geavahan guovllu iežas ealiheapmái ja
árbevirolaš ealáhusaidis vuođđun, vaikko sis ii livččege
duođalaš ráđđenvuoigatvuohta dasa, de sis dattetge lea
vuoigatvuohta oažžut alcceseaset dohkkehuvvot geavahanvuoigatvuođa
guvlui.  Lea čielggas, ahte sápmelaččaid atnet álgoálbmotjoavkun
konvenšuvnna mearkkašumis. Lea maiddái čielggas, ahte boazodoallu
deavdá árbevirolaš ealáhusaide ásahuvvon gáibádusaid.  Dalle šaddáge
jearaldat, leago ILO-konvenšuvnna mielde riekta geavahit dábálaš
standárdda, go árvvoštallat leatgo eatnamat geavahuvvon dološ áigge
rájes - nugo oapmerievttis dahkko, vai galggašiigo ILO-konvenšuvnna
vuođul geavahit eará standárdda, mii heivešii buorebut. Dego eske
vnamuhin, Alimusrievtti eanetlohku hilggui sierra evttohusa das, ahte
boazodoalu eanangeavahusa berrešii árvvoštallat heivvolut standárdda
mielde. Mu mielas eatnamiid geavahusa, maid ILO-konvenšuvdna gáhtte,
galggašii meroštallat dakkár vugiid, intensitehta ja bistevašvuođa
mielde, mat árbevirolaš geavaheami geahččanguovllus orrot
jierpmálaččat ja dárbbašlaččat.43 Go áššis leat dušše
beroštan das, leatgo sápmelaččat geavahan eatnamiid dološ áiggi
rájes dáža oapmerievtti mielde, de mun in oainne ahte livčče
ovdanbuktán daid fáttáid, maid ILO-konvenšuvnna dulkon livččii
bohciidahttán. Danin lea váttis ovdánit dađi guhkkelii go dušše
oanehaččat cealkit, ahte nugo ášši dál lea, de ii sáhte dan
árvvoštallat earáláhkai, go ahte das leat rihkkon ILO-konvenšuvnna.
5...riektepolitihkalaš hástalus...  Riektepolitihkalaš
árvvoštallamis, maid dás maŋŋá dagan, válddán vuođđun guokte
fuopmášumi. Vuosttaš fuopmášupmái gullá nuppe dáfus, ahte máŋga
dehálaš servodatásahusa Norgga servodagas leat jitnosit dovddastan
morálalaš ja politihkalaš ovddasvástádusaset duolbmamiin, mat
dahkkojedje sámiid vuostá dáruiduhttima namas. Nu lea dahkan
vuođđolaga ásaheaddji, mii vuođuštii Vuođđolaga § 110a earret
eará dainna, ahte: Bestemmelsen må betraktes i historisk
sammenheng. Den fastslår i forpliktende form at tidligere tiders
assimilasjonspolitikk skal være fraveket for godt. Den fastslår
samtidig at statsmyndighetene i de kommende tider skal må treffe de
tiltak som samfunnsutviklingen gjør nødvendig for at den samiske
folkegruppes språk, kultur og samfunnsliv (livsform) skal bli sikret
og få utviklingsmuligheter. 44 Vuođđolága ásaheaddji celkkii maiddái
juoidá das, maid mearkkaša, go ášši ovdanbukto vuođđolága
mearrádusas: En grunnlovsbestemmelse formulerer et ansvar i den mest
høytidelige og forpliktende form vår rettsorden kjenner. En
sameparagraf i grunnloven vil derfor representere den prinsippielt
sett sterkest mulige understrekning av de norske myndigheters ansvar
for at den samiske kultur skal opprettholdes og gis
utviklingsmuligheter. 45 Maiddái láhkaásaheaddji doarju cealkámuša ja
das leat maid sullasaš prográmmajulggaštusat earret eará jagi 1987
sámelága láhkamotiivvain. Lean ovdal namuhan su majestehta gonagas
Harald V ándagassii bivdima. Norgga stáhtaministtar finai Sámedikkis
guovvamánus 1995, ja son dajai vuosttamužžan, ahte: Samer og
nordmenn har gjennom generasjoner levd side om side innenfor det som i
dag utgjør staten Norge. Vi er klar over at denne sameksistensen til
tider har vært vanskelig, særlig for samene. I dag kan vi bare beklage
mye av det som har skjedd i tidligere tider. 46 Maiddái ásahusat, mat
eai leat nu guovddážis stáhta apparáhta ektui, leat bivdán
ándagassii. Ovddabealde namuhuvvon mearrádusas, mas jagi 1997
Girkočoahkkin buvttii ovdan jearaldagaidis Aursund-ášši duomu
hárrái, sii bivde iežaset bealis ándagassii dan vahága ovddas, maid
sii leat dagahan sámi kultuvrii. Mun navddán, ahte eanaš ándagassii
bivdimat čujuhit daguide, mat leat dahkkon áigodagas
1858-1958. Ovddeš sámedikkepresideanta Ole Henrik Magga lea namuhan
áigodaga sápmelaččaid historjjá sevdnjes jahkečuohtin.47 Nubbi
bealli vuosttaš fuopmášumis fas guoská Norgga
Alimusriektái. Alimusrievtti ovdaolmmoš (justitiarius) Carsten Smith
lea gal bastilis jirpmiinis, elegánta sátneválljemiiddisguin ja
áŋgiris beroštumiinis leamaš mávssolaš veahkkin sámi kultuvrra ja
servodaga veajuiduhttimis dakkárin, man hárrái dáža ja sámi
servodagat dál orrot leamen ovtta oaivilis. Lea gal nu, ahte okta
duopmár lei sierra oaivilis. Dattetge lea nu, ahte Alimusriekti cealká
jienasteami bokte, iige nappo leat veháge šiegat go dan vearrámus
ossodat. Bajil orru, ahte Aursund-ášši livččii lean Alimusriektái
ereliiggánis buorre vejolašvuohta bivdit ándagassii meattáhusaid, mat
riekteapparáhta olis leat dahkkon. Nuppi láhkai go buot earáin, de ii
Alimusrievttis gusto leat mihkkege, man ovddas bivdit ándagassii.
Nubbi fuopmášupmi lea, ahte eará jurisdikšuvnnaid alimus
duopmostuolut, maiguin dáža Alimusrievtti lea lunddolaš
buohtastahttit, leat čájehan buoret soabadanvuoiŋŋa. Kanáda
valimusriekti ovdanbuvttii oainnus maŋimustá dovddus Delgamuukw-duomu
oktavuođas, mas nuppi gežiid go Aursund-duomus, deattuhedje
tekstuálahis duođaštusaid (njálmmálaš ja geavada duođaštusaid).48
Maiddái Austrália Alimusriekti čáhkkii dovddus Wik-áššis ovtta
Austrália álgoálbmogii mearkkašahtti saji.49 Dáid mearrádusain
fertejedje sihke Kanáda ja Austrália alimusrievttit čielggadit
historjjálaš gaskavuođaideaset dan vuogi ektui, mo riekteapparáhta
doaimmai kolonisašuvdnaproseassas. Norgga Alimusrievtti fas lea
váttis dulkot earáláhkai, go ahte dat ii leat gávdnan, man ovddas
bivdit ándagassii.  Maid mii de galgat jurddašit dán guovtti
fuopmášumi hárrái? Daid sáhttá juogo atnit buorre ođasin dahje ii
dattetge beare buorre ođasin. Dat leat buorit ođđasat juos dat
muitalit midjiide, ahte dan botta go masa juo dadjat buot eará norgga
ásahusat čađahedje áššiid, maid sii maŋŋá leat gáhtan -
riekteapparáhta doalahii oainnus. Ođđasat leat maiddái buorit, juos
dat čájehit ahte go Kanáda ja Austrália riekteapparáhtat leat
fuomášan, ahte sii fertejit čielggadit historjjálaš
gaskavuođaideaset ovddeš riektegeavadiid hárrái, de norgga
riekteapparáhta hárrái ii lean dárbu dahkat dakkár čielggadeami.  Hui
heittogin gal šaddet ođđasat, juos dat muitalit midjiide, ahte buot
eará mávssolaš servodatásahusat Norggas leat juo nu ovdánan dán
áigge, ahte sáhttet čielggadit gaskavuođaideaset vássán áiggi ektui
- earret Alimusrievtti. Heittogat dat leat maiddái, juos dat čájehit
midjiide, ahte Norgga Alimusrievttis ii leat dakkár iešoaidnu iige
duostilvuohta go mii sihke Austrália ja Kanáda Alimusrivttiin lea
ovdamearkkaid čuovggas.  Mo mii de dulkot Alimusrievtti láhttema
Aursund-áššis? Dat juogo muitala midjiide, ahte giinu luohkás lea
oađđán dan botta, go norgga sámepolitihkas lea šaddan ođđa
paradigma, ja ahte sii njulgestaga leat vahágis meaddán báhčit
(vahátbáhčinteoriija). Juos lei sáhka vahágis, de massit mii oasi dan
luohttámušas, mii mis sáhttá ja berre leat
Alimusriektásamet. Čulbmii gal livččii álki gávdnat čovdosa. Giinu
vgalggašii beare fállat Alimusriektái joatkkakurssa, man lohkamuššan
livččii ođđasut, dáža sámepolitihkka, sámi historjá ja sámi
kulturoahppa.  Nubbi vuohki geahčastit ášši lea fuomášit, ahte
oalle máŋgasat Alimusrievttis vuostálastet ovdaolbmo
(justitiarius). Go ovdaolmmoš lea nu čielgasit čájehan, ahte son
doarju sámi kulturealáskahttima, dihto subkultuvrrat sáhttet geavahit
sápmelaččaid vuostá bahádáhtolaš mearrádusaid vuohkin čájehit,
ahte sii leat opposišuvnnas (čájehandárbbu teoriija).50 Juos
čájehandárbbu teoriija gusto, de dat geahnohuhttá Alimusrievtti
autoritehta ain eanet. Dalle lea nappo gažaldat Alimusrievtti
bearašváttisvuođas. Juos nu lea dilli, fertet doaivut, ahte
Alimusrievtti bearaš gulahallagoahtá gaskaneaset - nu ahte sámeriekti
ii šat bážahala.  Goalmmát vuohki dulkot ášši lea, ahte boares
jiehtanas lea man nu siva geažil hárdašuvvan norgga sámepolitihka
maŋimuš áiggiid ođasmahttimiid geažil. Jiehtanas lea nu eddon,
ahte dat masa ealáska doarrut vuođđonjuolggadusaid alde, ja dat
čuožžila vuođđolága ásaheaddji, láhkaásaheaddji, ráđđehusa ja
majestehta vuostá (vuođđonjuolggadusdoarruma teoriija). Juos doarrun
vuođđonjuolggadusaid alde leaš álgimin, lea unnán maid sáhttit
dahkat - earret mievžžastit geahččat mo - ja man haddái -
vuođđonjuolggadusrievtti jiehtanasat fas birgehallagohtet
gaskaneaset.  Das fuolatkeahttá, mo ášši galggaš dulkot, orru
lossat geardduhit mu iežan ávžžuhusa, ahte sápmelaččat
berrešedje guktii smiehtastit, ovdalgo sii geahččaladdagohtet
áššiideaset norgga riektevuogádagas. Seamma oktavuođas ferten maid
imaštallat, go dehálaš, sámepolitihkalaš birrasat, Sámedikki
hálddahus njunnošis, barget nu áŋgirit dan ovdii, ahte
Sis-Finnmárkui ásahuvvošii dábálaš, dáža sundegoddi.  Juolgenohtat
1. Fáddá lei mearriduvvon juridihka doavttergráda
geahččalanlogaldallamin. Logaldallen fáttás guovvamánu
26. b. 1999. Nubbi geahččalanlogaldallan - man fáttá bessen ieš
válljet, lei: Go gonagas bivdá ándagassii; rievttálaš implikašuvnnat
das, go gonagas bivddii sápmelaččain ándagassii
dáruiduhttinpolitihka geažil? (ruovttoluotta) 2. Gonagas doalai
sáhkavuorus golggotmánu 7. b. 1997 Sámedikki
rahpandilálašvuođas.(ruovttoluotta) 3. Dát teaksta lea ovdal
prentejuvvon vehá eará hámis Retfærd-áigečállaga geassemánu nummiris
1999. Geahččalanlogaldallan ja artihkal gullet girjjálašvuođa
sierra stiillaide. Geahččalanlogaldallan gáibida njálmmálaš giela,
artihkal ii nuge. Artihkal gáibida čavgavuođa, iige
geardduhemiid. Lean gal muhtun muddui hábmen dán teavstta, go dat
galgá almmustuvvat artihkalin, muhto lean geahččalan doalahit
teavsttas nu njálmmálaš giela go vejolaš. Dan lean dahkan vai
geahččalanlogaldallama vuoigŋa seaillošii nu bures go
vejolaš. Giittán professor Tore Bråthena teavstta lohkamis ja ollu
buriin rávvagiin. Giitosat maiddái professoriidda Asbjørn Kjønstad ja
Kristian Andenæs, geat leaba buktán oainnuideaskka teavstta hárrái. Mu
politihkka dáinna teavsttain lea, ahte dan galgá dađistaga sáhttit
rievdadit (danin lea mávssolaš bidjat dasa beaivemeari), ja sávange
buohkaid buktit mearkkašumiid teavstta hárrái.(ruovttoluotta) 4.Ánde
Somby, Juss som Retorikk, nákkosgirji, geigejuvvon golggotmánu
16. b. 1998 Romssa universitehtii juridihka doavttergrada
árvvoštallamii, dohkkehuvvon almmolaš nákkosdilálašvuođas
ođđajagimánu 22. b. 1999, dohkkehanlávdegoddái gulle Alimusrievtti
duopmár Jens Edvin Skoghøy, professor Hanne Petersen ja professor Juha
Pöyhönen. (ruovttoluotta) 5. Duopmu lea almmustahtton Rt. 1897:s,
759. s. Duomus lei gažaldat das, ožžotgo Aursundda boanddat
buhtadusa dan ovddas, go bohccot ledje guhton sin niittuin. Lei
jearaldat, leigo boazosápmelaččain vuoigatvuohta guođohit
bohccuideaset guovllus vai ii, ja mearrádusas fertejedje váldit beali,
ledjego sápmelaččat háhkan guođohanvuoigatvuođa geavahemiin dološ
áiggi rájes. Alimusrievtti loahppacealkámuša mielde sápmelaččain ii
lean dakkár vuoigatvuohta, nu sii fertejedje máksit buhtadusa
boanddaide.ruovttoluotta 6. Sámedikki dievasčoahkkima mearrádus
v48/97. (tilbake) 7. Boazodoallostivrra mearrádus 38/97.(ruovttoluotta)
8. Jagi 1997 girkočoahkkima mearrádus KM 13/97 ja Sámi Girkoráđi
mearrádus SKR 20/98.(ruovttoluotta) 9. Jens Edvin A. Skoghøy, Tvistemål
Oslo 1998 s. 757 ja Kirsti Strøm Bull, Lov og Rett 1998 s. 321 ja
Boazodoalloođđasiin 1998/2 s. 13 ja viidáseappot(ruovttoluotta)
10. Jens Edvin A. Skoghøy, Tvistemål Oslo 1998 s. 757 ja
s. 818(ruovttoluotta) 11. Nákkosgirjjistan lean implisihtalaččat
eahpidan daid sirrema, muhto in ane dárbbašlažžan ákkastallat
sirrema vuostá dás.(ruovttoluotta) 12. Oppalaš geahčastat eavttuin,
mat gusket vuoigatvuođaid háhkamii geavaheami vuođul dološ áigge
rájes, ja suokkardallan, mo dat geavadis váikkuhit sámi
vuoigatvuođaid gáibideddjiide, geahča Gunnar Eriksena Alders tids
bruk: en analyse av teori og rettspraksis, Oslo 1993.(ruovttoluotta)
13. Vihtta lohkanvuogi leat sárggastuvvon Ánde Somby nákkosgirjjis Juss
som Retorikk, Romsa 1998, goalmmát oassi, ja váldu lea: Gii lea
ráhkadan argumeantta?  Mii lea argumeantta ulbmil?  Mo argumeanta
bukto ovdan?  Gos ja goas argumeanta buktojuvvui ovdan?  Geasa
argumeanta lei oaivvilduvvon?  (ruovttoluotta) 14. Rt. 1897 s. 759-
s. 762(ruovttoluotta) 15. Rt 1997 s. 1608-s.1617(ruovttoluotta) 16. Johs
Andenæs, Alminnelig strafferett 3. preanttus 1989
s. 112(ruovttoluotta) 17. Illustreret Norsk Konversations Leksikon,
Kristiania 1909, 3. oasi spálttain 213-214 lea oalle girjás govvádus
"Finner"-sáni vuolde. Maiddái Jorden og dens beboere - En geografisk
Familiebog, Kristiania 1883, mas leat guokte oasi, govvida "Lapperne"
vugiin, mii ii gal čábbut sápmelaččaid.(ruovttoluotta)
18. Miessemánu 17. b. 1814 Vuođđolaga §:s 110a daddjo miessemánu
2. b. 1987 lasáhusa maŋŋá, ná: Lea stáhta eiseválddiid
ovddasvástádus láhčit dili nu ahte sámi álbmot sáhttá sihkkarastit ja
ovddidit gielas, kultuvrras ja servodateallimis.(ruovttoluotta) 19. Eva
Smith, Vidnebeviset en vurdering av afhøringsmetoder og
vidneforklaringer, København 1986, II kapibttala
6. bihttá.(ruovttoluotta) 20. Rt. 1897 s. 759-s. 761 (ruovttoluotta)
v21. Rt. 1897 s. 759 - s 766 ja 767 De vitnene som er ført fra samisk
side benevnes som kontravidnene har 2det til 5te og 7de samt 9de
Vidne. Der Samtlige undtagen det sidste er Lapper. Deretter følger en
kort sjanblonmessig gjengjvelse av det de har forklart. Når det
derimot gjelder bøndenes vitner, blir de både plassert i tid og
rom. Det fremkommer at 8de vidne, hvis Barndomshjem ligger kun ï¾½ à 1
Mil fra disse steder, 9de vidne har under sin tjenestetid hos Iver
Kuraas Fader fra 1843 til 49 bade Sommer og Vinter... Deres
vitneforklaringer blir gjengitt forklaring for forklaring. Til sist
kommer Overretten med en slags forsikring om at vitnene har vært
uhildede. Vurdert opp mot hverandre fremstår de samiske vitnene som
vage skygger av Lapper; mens bøndenes vitner utstyres med identitet og
dermed en menneskelighet. (ruovttoluotta) 22. Rt. 1897 s. 759 -
s. 761. (ruovttoluotta) 23. Rt. 1897 s. 759- s. 766. (ruovttoluotta)
24. Birger Stuevold Lassen, Knophs Oversikt over Norges Rett
10. preanttus 1993 s. 2.(ruovttoluotta) 25. Ovdamearkka dihte
17. čuoggás namuhuvvon diehtogirjjit čájehit dan
čielgasit. (ruovttoluotta) 26. Sitáhta lea váldon girjjis Samefolket i
historien, Einhart Lorenz, Oslo 1981 s. 76.(ruovttoluotta)
27. Instruksa gustui álgoálggus dušše Romsii, muhto viiddiduvvui
ng. oahpaheaddjiinstruvssa bokte riikkaviidosažžan golggotmánu
12. b. 1888. Oppalaš geahčastaga dalá skuvlasuorggi
dáruiduhttinpolitihkkii ovdanbuktá Leif Eriksen, Pedagogen 1979 nr. 3
s. 6 rájes. (ruovttoluotta) 28. Miessemánu 22. b. 1902 láhka stáhta
eatnamiid geavaheami ja vuovrruheami birra Finnmárkkus (Lov om
avendelse av og bortforpagtning av Statens Jord i Finmark av 22. mai
1902) ja njuolggadusat (dohkkehuvvon gonagaslaš resolušuvnnain
suoidnemánu 7. b. seamma jagi) celket § l:s litra c: "Avhendelse maa
kun skje til Norske Statsborgere [...] som kan tale, læse og skrive
det norske Sprog og benytter dette til Dagligig Brug." (ruovttoluotta)
29. Birger Stuevold Lassen, Knophs Oversikt over Norges Rett
10. preanttus 1993 s. 2(ruovttoluotta) 30. Rt. 1854 s. 145 -155 Sáhttá
eahpidit earuhiigo Alimusriekti dán oktavuođas doahpagiid luohkká ja
rássa nugo dálá gielas dahkat. Duopmoteavstta vuođul Alimusriekti
orru geavaheamen doahpagiid synonyman.(ruovttoluotta) 31. Rt. 1987
s. 1608-1616 (ruovttoluotta) 32. Rt. 1897 s. 759-770 (ruovttoluotta)
33. Yngvar Nielsen Lappernes Fremrykning mot syd i Trondhjems stift og
Hedemarken amt, Geografisk selskaps årbok 1891.(ruovttoluotta)
34. Rt. 1897 s. 759 - 761 čujuha Rt. 1892 s. 411 :i. Alimusriekti
vuođuštii 1892-duomu Nielsena teoriijain. 1897-duomu čujuhus lea
namuhuvvon dan oktavuođas, ahte dalle gáibidedje hilgut ášši vajot,
geahčakeahttá ášši Alimusrievttis (ex officio). Lea navddehahtti,
ahte gáibádusa vuođuštedje dainna, ahte Nielsena teoriija lei nu
dovddus, ahte ášši ii livčče oppanassiige gánnehan váldit ovdan
Alimusrievttis.(ruovttoluotta) 35. Rt. 1897 s. 759- s. 761
(ruovttoluotta) 36. Nielsena viidánanteoriija mielde sápmelaččat leat
boahtán nákkuvuloš guvlui easkka maŋit áiggis. Dat livččii
dáhpáhuvvan dan maŋŋá, go dážat juo ledje ásaiduvvan dohko. Nielsen
vuođušta dan negatiiva duođaštusain; go son ii leat ožžon
sápmelaččain dieđuid sámi hávddiid hárrái, mat livčče boarrásut
áiggis  iige maiddái sámi báikenamaid hárrái. Lea dattetge fuomášan
veara, ahte sápmelaččat leat jagi 1897 lihkostuvvan cealkit
(mearkkasteapmi 23) riektái, ahte nákkuvuloš guovllus leat sámi
báikenamat. Dađi mielde ii oro šat Nielsena negatiiva duođaštusas
leamen coakci, ja su teoriija vuođđun lei juo jagi 1897 dušše dat,
ahte sutnje eai lean čájehan hávdesajiid. Dat, ahte Nielsenii eai
lean čájehan mákkarge hávdesajiid, sáhttá čuovvut máŋgga
áššis. Soaitá leat nu, ahte guovllus eai lean hávddit, gosa Nielsena
livččii sáhttán oahpistit, muhto sápmelaččat vedjet maid
iešguđet lágan sivaid geažil hálidan leat čájetkeahttá
hávddiideaset dáža dutkiide. Louise Bäckman lea dutkan sámiid
árbevirolaš jurddašanvuogi jápmiidáimmu hárrái, ja son lea čujuhan,
ahte hávddit ledje bassit, dat ledje garra tabuvuložat (Sájva :
föreställningar om hjälp- och skyddsväsen i heliga fjäll bland samerna
Stockholm 1975 s. 7, 18 ja 104). Lea maid vejolaš, ahte máttimus
sápmelaččat eahpidedje dáža dutkiid eanet go davit
sápmelaččat. (ruovttoluotta) 37. Rt. 1997 s. 1608-1617
(ruovttoluotta) 38. Aftenposten borgemánu 12. b. 1889 s. 1
(ruovttoluotta) 39. Aftenposten borgemánu 12. b. 1889
s. 1(ruovttoluotta) 40. Indberetning fra den ved kongelig Resolution av
12te Juli 1889 til undersøgelse af Lappeforholdene i Hedemarkens,
Søndre og Nordre Trondhjems Amter anordnede kommision s. 33, nubbi
spálta.(ruovttoluotta) 41. Indberetning avgitt 1904
s. 196. (ruovttoluotta) 42. Advokáhta Erik Keiserud, Oslos, lágastii
boazosápmelaččaid ášši. Háleštin suinna telefovnnas guovvamánu
19. b. 1999 ja son muitalii dalle munnje, ahte lágasteamis
(prosedyras) ledje ákkastallan álbmotrievtti vuođul, muhto ahte dat
ii lean váldoášši doppe.(ruovttoluotta) 43. Seamma guvlui maiddái
NAČ 1997:5 Urfolks landrettigheter etter folkeretten og utenlandsk
rett - bakgrunnsmateriale for Samerettsutvalget s. 37. (ruovttoluotta)
44. NAČ 1984:18 Sámi vuoigatvuođaid birra s. 432 nubbi
spálta. (ruovttoluotta) 45. NAČ 1984:18 Sámi vuoigatvuođaid birra
s. 445 vuosttaš spálta. Oaidnu geardduhuvvui vel Innst. S. nr. 147 :s
Innstilling fra utenriks- og konstitusjonskomiteen [det norske
Stortingets] angående forslag fra Stein Ørnhøi, Einar Førde, Mons
Espelid, Ragnhild Queseth Haarstad, Halgrim Berg og Hans Olav
Tungesvik til ny § 82 i Grunnloven, alternativt endring av
grunnlovens § 98 eller ny § 110a (samiske Rettigheter)
s. 2. Oaidnu buktojuvvui maid ovdan máŋgga Stuoradikki sáhkavuorus
digaštallamis dan oktavuođas, go dohkkehedje vuođđolága
mearrádusa. Earret eará áššesátnejođiheaddji Jan Petersen dagai
dan, Stortingets forhandlinger 1987/88 s. 3021.(ruovttoluotta)
46. Norgga stáhtaministtar Gro Harlem Brundtland sáhkavuorru, maid son
doalai guovvamánu 21. b. 1995 Sámedikkis. (ruovttoluotta) 47. Ole
Henrik Magga refererejuvvo Aftenpostenis, lávvardaga guovvamánu
3. b. 1996. (ruovttoluotta) 48. Duopmu, maid Kanáda Alimusriekti
celkkii juovlamánu 11. b. 1997 Delgamuukw v. British Columbia
-áššis, almmustahtton Supreme Court Reports (SCR) 1997 3 oasis,
interneahttačujuhus:
http://www.droit.umontreal.ca/doc/csc-scc/en/pub/1997/vol3/html/1997scr3_1010.html
(ruovttoluotta) 49. Austrália Alimusrievtti duopmu juovlamánu
26. b. 1996b áššiin B8/1996 ja B9/1996 The Wik Peoples v The State
of Queensland & Ors; The Thayorre People v The State of Queensland &
Ors, almmustahtton High Court of Australia Bulletin 1996 No.9
1. oasis, interneahttačujuhus:
http://www.austlii.edu.au/au/cases/cth/high_ct/unrep299.html
(ruovttoluotta) 50. Logaldallamis, maid Alimusrievtti ovdaolmmoš
doalai Sámediggái guovvamánu 27. b. 1997, son dajai earret eará, ahte
"Samerettens oppgave er å skape et så sterkt rettsvern for samisk
kultur at den kan leve videre her i Norden. Vi vet at det gjelder være
eller ikke være for en kultur - med alt den har samlet i seg av et
folks liv gjennom århundrer og av et folks visjoner for fremtiden. Mot
dette blekner de fleste andre saker i vårt lands kulturpolitikk."
(Sámerievtti ulbmil lea ásahit sámi kultuvrii nu nana
riektesuodjalusa, ahte dat seailu Davviriikkain. Mii diehtit ahte lea
sáhka kultuvrra seailumis dahje jápmimis - ja buot das, mii lea
čoggon álbmoga eallimis jahkečuđiid áigge ja das, mii álbmoga
višuvnnain lea boahtteáiggi hárrái. Eanaš áššit min riikka
kulturpolitihkas orrot hui ivnneheamit go buohtastahttá dainna.)
(Carsten Smith, Loven og Livet, Oslo 1996 s. 234) (ruovttoluotta)

Álgoálbmotkonvenšuvnna mearkkašupmi sápmelaččaid eana- ja
luondduriggodagaide guoskevaš vuoigatvuođaide

Professor dr. juris Jens Edvin A. Skoghøy čállán Artihkal
vuođđuduvvá vuoigatvuođaseminára logadallamii, maid Sámi dutkamiid
guovddáš lágidii Romssa universitehtas cuoŋománu 10. - 11. b. 1997
ja Romssa unviversitehta riektediehtaga instituhta/Juridihkalaš
fakultehta 10 jagi ávvudeamis cuoŋománu 12. b. 1997.

Artihkal lea dárogillii almmuhuvvon girjjis "Stat, politikk og
folkestyre. Festskrift til Per Stavang", 1998. Artihkal lea
jorgaluvvon sámegillii ja almmuhuvvon Romssa universitehta Juridihka
fakultehta čálaráiddus nr 39 "Vihtta artihkkala sámerievttis", mii
ilmmai 2001:s. Jorgalus lea divvojuvvon 2003:s.  1. Álggahus
Álgoálbmogiid eana- ja luondduriggodagaide guoskevaš
vuoigatvuođaságastallamis lea jagi 1989 ILO-konvenšuvdna nr 169
guovddážis; das lea sáhka álgoálbmogiid ja čeardaálbmogiid birra
iehčanas stáhtain (álgoálbmotkonvenšuvdna). Dán konvenšuvnna Norga
dohkkehii geassemánu 20. beaivvi jagi 1990 ja dat bođii fápmui dán
riikkas čakčamánu 5. beaivvi jagi 1991, geahča konvenšuvnna
art. 38.  Álgoálbmotkonvenšuvdna definere álgoálbmogiid
álbmotjoavkun, guđet leat orron guovllus ovdal stáhta ásaheami dahje
ovdalgo guoskevaš guovlu lahttuduvvui stáhtii, geahča art. 1, nr 1
bustávva b. Ii leat eahpádus, ahte sápmelaččat adnojit álgoálbmogin
dán konvenšuvnna mielde.  Mu artihkkala fáddá lea
álgoálbmotkonvenšuvnna mearkkašupmi sápmelaččaid eana- ja
luondduriggodagaide guoskevaš vuoigatvuođaid hárrái. Dás badjána
vuosttažettiin gažaldat, makkár vuoigatvuođat álgoálbmogiin leat
dán konvenšuvnna mielde. Nuppádassii badjána gažaldat, movt dat
vuoigatvuođat, maidda konvenšuvdna guoská, sáhttet
ollašuhttojuvvot.  Áiggun iežan artihkkalis bidjat váldodeattu dasa,
makkár vuoigatvuođaid dát konvenšuvdna addá
álgoálbmogiidda. Gažaldaga, man láhkai vuoigatvuođat sáhttet
ollašuhttojuvvot, áiggun oanehaččat gieđahallat dán artihkkala
loahpageahčen.  Jagi 1995 sámi vuoigatvuođalávdegoddi nammadii
álbmotriektejoavkku čielggadit álbmotrievttálaš gažaldagaid sámiid
eana- ja luondduriggodagaide guoskevaš vuoigatvuođaid hárrái
Finnmárkkus ja guorahallat vuoigatvuođaid ovdáneami eará
vriikkain. Mun ledjen dán joavkku miellahttun. Dat, maid buvttán ovdan
artihkkalis, vuođđuduvvá buorre muddui álbmotriektejoavkku
čielggadeapmái.  Earret mu, álbmotriektejoavkkus ledje direktevra,
cand. jur. Asbjørn Eide (jođiheaddji), professor, cand. jur. M. C. J.,
S. J. D., Gudmundur Alfredsson, kánturhoavda, cand. mag. Sven Roald
Nystø ja dutki, cand. philol. Steinar Pedersen. Álbmotriektejoavkku
čielggadeamis lei ILO-konvenšuvnna oassi, mii guoská álgoálbmogiid
eanavuoigatvuođaide, mu váldoovddasvástádussan (čielggadeami
čuokkis 3.3).  Álbmotriektejoavku buvttii iežas čielggadeami
čakčat 1996: NAČ 1997: 5 "Álgoálbmogiid eanavuoigatvuođat
álbmotrievtti ja olgoriikkaid rivttiid mielde". Sámi
vuoigatvuođalávdegotti Finnmárkku evttohusa hábmemis - NAČ 1997: 4
"Sámi kultuvrra luondduvuođđu" - lea leamaš sámi
vuoigatvuođalávdegottis vejolašvuohta ávkkástallat
álbmotriektejoavkku čielggademiin.  2. Muhtun váldooainnut
Vuođđooaidnu, masa ILO-konvenšuvdna vuođđuduvvá, lea ahte go
stáhta ásahuvvo guvlui, gos ássá eará álbmotjoavku go dat, geat
ráđđejit stáhtačohkiidusas, dahje go lea muhtun guovlu, gos ássá
eará álbmotjoavku, mii lahttuduvvo stáhtii, geatnegahtto stáhta
lágidit dili dan láhkai, ahte álbmotjoavku sáhttá bissut álbmotjoavkun
ja beassá doalahit ja ovdánahttit iežas kultuvrra eavttuidis
mielde. Dán oassin stáhta geatnegahtto ee. fuolahit, ahte dákkár
joavku oažžu eana- ja luondduriggodagaide guoskevaš
vuoigatvuođaid, mat dávistit sin árbevirolaš geavahussii.
Álgoálbmotkonvenšuvnna mearrádusaid dulkomis ferte váldit vuhtii,
ahte konvenšuvdna buktá ovdan dušše unnimus gáibádusaid. Jus muhtun
stáhta dáhttu addit stuorát vuoigatvuođaid álgoálbmogiidda go daid,
mat čuvvot konvenšuvnnas, konvenšuvdna ii hehtte dahkamis dan.1
Gáibádusat, maid álgoálbmotkonvenšuvdna bidjá, leat "vuođđun" daid
vuoigatvuođaide nu, ahte álgoálbmogiin lea vuoigatvuohta oažžut
daid dohkkehuvvot, iige "rohpin".  Nuppe beales ferte fas
álgoálbmotkonvenšuvnna dulkomis geahččat, ahte konvenšuvnna
ollašuhttindoaimmaid iešvuohta ja viidodat "galgá mearriduvvot
heivehanmuniin, nu ahte dat váldet vuhtii iešguđege riikka
erenoamáš diliid", geahča konvenšuvnna art. 34. Dát mielddisbuktá,
ahte detáljjat man láhkai konvenšuvdna ollašuvvá, sáhttet
molsašuddat riikkas riikii. Doalahuvvogo konvenšuvdna mearriduvvo
dainna, devdojitgo konvenšuvnna unnimusstandárddat vai eai.  Seammás
ferte dattege muitit, ahte art. 34 njuolggadusaid ii sáhte geavahit nu
viidát. Mearrádusat eai atte vejolašvuođa spiehkastit konvenšuvnnas
eaige garvit konvenšuvnna, muhto addet vejolašvuođa dahkat unnit
teknihkalaš heivehemiid konvenšuvnna praktihkalaš čađaheamis.
ILO-konvenšuvdna nr 169 álgoálbmogiid birra lea čállojuvvon
eŋgelas- ja fránskkagillii. Konvenšuvnna art. 44 mielde galgá sihke
eŋgelas- ja fránskkagiel konvenšuvdnateavsttain leat seammá
lágalašvuohta.  3. Makkár eana- ja luondduriggodagaide guoskevaš
vuoigatvuođaid leat stáhtat geatnegahtton dohkkehit álgoálbmogiidda
ILO-konvenšuvnna nr 169 vuođul?  ILO-konvenšuvnna nr 169
mearrádusat álgoálbmogiid vuoigatvuođain eatnamiidda ja eará
luondduriggodagaide gávdnojit vuosttažettiin konvenšuvnna art. 14:s
ja art. 15:s.  Konvenšuvdna sirre "rights of ownership and
possession"ja nuppe dáfus "right to use". Diet dajaldagat leat guhkes
ja viiddes šiehtadallamiid bohtosat. Dat, maid mun áiggun lagabuid
gieđahallat vuolábealde, lea sáhttágo "rights of ownership and
possession" praktihkalaš sivaid geažil jorgaluvvot
"oamastanvuoigatvuohtan", "right to use" fas jorgaluvvot
"geavahanvuoigatvuohtan".  Konvenšuvnna art. 14 nr 1 vuosttas čuoggá
mielde lea álgoálbmogiin vuoigatvuohta oažžut
oamastanvuoigatvuođaset dohkkehuvvot dušše eanaguovlluide, maid
álgoálbmogat leat ráđđen ("the lands which they traditionally
occupy"). Jus álgoálbmogat eai leat okto ráđđen guovllu, muhto leat
geavahan guovllu iežaset birgejupmái ja árbevirolaš doaimmaidasaset
("lands not exclusively occupied by them, but to which they
traditionally had access for their subsistence and traditional
vactivities"), de sis ii leat vuoigatvuohta oažžut
oamastanvuoigatvuođa guvlui dohkkehuvvot, muhto sis lea vuoigatvuohta
oažžut dohkkehuvvot geavahanvuoigatvuođa dasa, geahča art. 14 nr 1
nuppi čuoggá. Dat gusto ee. nomáda álbmogiidda, mat eai oro fásta
ovtta sajis, muhto johtet báikkis báikái eaige ráđđegoađe mange
dihto guovllu badjel, geahča art. 14 nr 1 goalmmát čuoggá.  Maid
dajahus "ráđđet" (occupy) sisdoallá, ferte vuosttažettiin
mearriduvvot ulbmilgeahčademiid vuođul.  Art. 14 mearrádusaid ulbmil
lea, ahte árbevirolaš geavahus galgá dohkkehuvvot ja dasa galgá addit
rievttálaš stáhtusa. Vai livččii govttolaš, ahte muhtun
álgoálbmotjoavku oažžu oamastanvuoigatvuođa muhtun guvlui, ferte
álgoálbmoga guovlu leat leamaš geavahusas doarvái viidát, ja
álgoálbmot ferte leat geavahan guovllu viidábut go earát.
Álbmotriektejoavkku evttohussii lea biddjon vuođđun, ahte jus muhtun
álgoálbmotjoavkkus leamaš muhtun muddui bissovaš ássan guovllus, ja
sii leat leamaš seammás áidna geavaheaddjin doppe, de devdojuvvojit
dábálaččat gáibádusat, mat leat biddjon oamastanvuoigatvuođa
dohkkeheapmái. Jus earát maid leat geavahan guovllu, dalle ferte
álgoálbmoga geavahus leat leamaš viidát earáid geavahusa ektui.2
Ovdalgo álbmotriektejoavku nammaduvvui, lei Sámi
vuoigatvuođalávdegoddi nammadan riektejoavkku čielggadit Norgga
rievtti. Evttohus dán riektejoavkkus (NAČ 1993:34 "Eana- ja
čáhcevuoigatvuođat ja daid hálddašeapmi Finnmárkkus") bidjá Otto
Jebens vuođđun, ahte sámi álbmoga Sis-Finnmárkku (eanaš oasit
Guovdageainnu ja Kárášjoga gielddas ja Deanu gieldda bajit oassi)
geavahus lea leamaš doarvái viiddis dan ektui, ahte sámi álbmot
sáhttá art. 14 nr 1 vuosttas čuoggá vuođul gáibidit
oamastanvuoigatvuođa guvlui.3 Álbmotriektejoavku lea cealkán iežas
leat ovtta oaivilis dáinna áddejumiin. Seammás lea álbmotriektejoavku
dadjan, ahte gávdnojit maid eará guovllut, maid sámi álbmot lea
geavahan dan láhkai, ahte sápmelaččat leat juksan
oamastanvuoigatvuođa guovlluide.4 Muhto dán gažaldaga ii leamaš
válbmotriektejoavkkus vejolašvuohta gieđahallat lagabuidda.5 Daidda
guovlluide, maid sápmelaččat leat dološ rájes juo geavahan
birgejupmái ja árbevirolaš doaimmaide, muhto maidda sii eai sáhte
gáibidit oamastanvuoigatvuođa dohkkehuvvot, daidda sis lea
vuoigatvuohta - art. 14 nr 1 nuppi ja goalmmát čuoggá mearrádusaid
mielde - oažžut geavahanvuoigatvuođaset dohkkehuvvot.
Vuoigatvuođa, man álgoálbmogat leat vuoigadahtton oažžut
dohkkehuvvot daidda guovlluide, maid sii leat árbevirolaččat
ráđđen, lean mun dan rádjái gohčodan "oamastanvuoigatvuohtan". Nugo
mun lean čujuhan bajábealde, konvenšuvnnas geavahuvvo moalkás
dajahus "rights of ownership and possession" ("oamastan- ja
hálddašanvuoigatvuohta" dahje "oamastan- ja
ráđđenvuoigatvuohta"). Okta gažaldat, man birra lea
digaštallojuvvon, lea maid dát gažaldat mearkkaša.  Go
ILO-konvenšuvnnas nr 169 álgoálbmogiid birra geavahuvvo dajahus
"rights of ownership and possession" dan sadjái go dajahus "right of
ownership", mii lea geavahuvvon ovdal ILO-konvenšuvnnas álgoálbmogiid
ja čeardaálbmogiid birra - ILO-konvenšuvnnas nr 107, mii lea
ILO-konvenšuvnna nr 169 álgu - de nu lea dan dihte, go
ILO-konvenšuvnna nr 169 mielde ii galgga leat absoluhtalaš gáibádus,
ahte álgoálbmogiidda galgá addot formála giddodatvuođđu
oamasteaddjin daidda guovlluide, maid badjel sii árbevirolaččat leat
ráđđen. Eanaš álgoálbmogiidda lea duohtavuohta deháleamos, iige
dat, mii almmolaš registeriin čuožžu.  Konvenšuvnna ovdabargguin
boahtá ovdan, ahte ILO-konvenšuvdna nr 169 ii vuođđuduva formála,
muhto funktionála oamastanvuoigatvuođa doahpagii, mii mearkkaša,
ahte oamastanvuoigatvuohta ii adnojuvvo ovttaskas vuoigatvuohtan,
muhto dat lea sierra ráđđejumiid submi.6 Dat leat duogážin dasa,
ahte konvenšuvnnas ii geavahuvvo dajahus "the right of ownership"
ovttaidlogus, muhto "rights of ownership and possession" eanetlogus.7
Mearrideaddjin dasa, devdojuvvojitgo konvenšuvnna oamastan- ja
hálddašanvuoigatvuođa dohkkehangáibádusat, ferte danin leat
addojuvvogo guoskevaš álgoálbmogii duođalaš vuoigadahttin
doaimmahit buot dahje deháleamos duođalaš ráđđejumiid, mat
dábálaččat gullet oamasteaddjái.  Cealkámuššii, maid
Justisdepartemeanta attii dan oktavuođas go guorahallojuvvui,
galggaigo Norga dohkkehit ILO-konvenšuvnna nr 169, lei biddjon
vuođđun, ahte "nannosit suodjaluvvon geavahanvuoigatvuohta" sáhttá
duhtadit daid gáibádusaid, maid konvenšuvdna bidjá "rights of
ownership and possession" dohkkeheapmái daidda guovlluide, maid
álgoálbmogat árbevirolaččat leat ráđđen.8 Mu áddejumi mielde dát
oaidnu ii sáhte leat riekta. ILO-konvenšuvnna nr 169 šiehtadusain
bijai Norga máŋgii ovdan evttohusa, ahte konvenšuvdna galggai bidjat
"geavahanvuoigatvuođa" (right of use) ovttadássásažžan
"oamastanvuoigatvuođain". Dát evttohusat hilgojuvvojedje dattege, go
áddejuvvui ahte dat geanohuhttá álgoálbmogiid vuoigatvuođaid
ILO-konvenšuvnna nr 1079 vuođul. Loahpas Norga vuollánii dáinna
čuoggáin, ja dan sadjái gávdnui kompromissačoavddus, mii lea art. 14
nr 1 nuppi ja goalmmát čuoggá10 mearrádusain. Dán duogáža ektui lea
viehka čielggas, ahte ILO-konvenšuvnna nr 169 gáibádusat eai
devdojuvvo juos guovlluide, maid álgoálbmogat leat ráđđen, ožžot
sii dohkkehuvvot geavahanvuoigatvuođa.11 Dakkár guovlluide leat
álgoálbmogat vuoigadahtton oažžut vuoigatvuođa duođalaš
ávkkástallamii, mii vástida dasa, mii oamasteaddjis
lea. Álbmotriektejoavku lea maid bidjan dán vuođđun.12 Guovlluide,
maidda álgoálbmotjoavkkus ii leamaš olgguldas, duođalaš
ráđđejupmi, muhto maid sii leat geavahan birgejupmái ja árbevirolaš
ealáhusaide, sis lea vuoigatvuohta oažžut geavahanvuoigatvuođa
("right of the peoples conserned use") dohkkehuvvot, geahča art. nr
14 nr 1 nuppi čuoggá.  Sámi vuoigatvuođalávdegotti riektejoavkku
evttohusas (NAČ 1993: 34) bidjá eanetlohku vuođđun, ahte art. 14 nr
1 nuppi čuoggá mearrádusaid mielde "lea eanet sáhka vejolašvuođas
... geavahit" guovlluid, maid álgoálbmogat árbevirolaččat leat
geavahan go "formála vuoigatvuođas".13 Dát oaidnu ii sáhte leat
vriekta.14 Konvenšuvnna ovdabargguin boahtá ovdan, ahte go
geavahanvuoigatvuođa mearrádus lea sirrejuvvon sierra mearrádussan,
earuhan dihte geavahanvuoigatvuođa ja nuppi dáfus fas oamastan- ja
hálddašanvuoigatvuođaid ("to distinguish beetween the right of use
and the rights of ownership and possession").15 Maiddái dain
dáhpáhusain, mat gieđahallojit nuppi čuoggás, ferte danin leat
čielgasit sáhka stáhta geatnegasvuođas dohkkehit formála
vuoigatvuođaid álgoálbmogiidda ("usufruct" dahje "the right of
use").16 Man viiddis geavahanvuoigatvuođa álgoálbmogiin lea
vuoigatvuohta oažžut dohkkehuvvot, lea gitta geavahusas mii lea
leamaš. Álgoálbmotjoavkkuin lea vuoigatvuohta oažžut árbevirolaš
geavaheami rievttálaččat dohkkehuvvot.  Ii oamastanvuoigatvuođa
iige geavahanvuoigatvuođa dohkkeheami eaktun sáhte leat, ahte
dilálašvuohta ferte leat bisson seammáláganin dassážii, go
konvenšuvdna dohkkehuvvui guoskevaš stáhtas. Konvenšuvnna
ovdabargguin boahtá ovdan, ahte konvenšuvnnas geavahuvvo cealkka
"traditionally occupy", ii ge dušše "occupy", ee. buktin dihte
ovdan, ahte vuoigatvuođaid konvenšuvnna vuođul dohkkeheami eaktun
ii leat, ahte geavahus lea bistán gitta dálá áigái.17 Jus muhtun
álgoálbmot lea aiddo massán ráđđejumi guovllu ektui, de das ii
galgga čuovvut vuoigatvuođa massin. Sihke oamastanvuoigatvuođa ja
geavahanvuoigatvuođa dohkkeheapmái ferte leat doarvái, ahte geavahus
mii čuoččuhuvvo vuoigatvuođaid vuođđun lea leamaš anus min
čuohtejahkái.18 4. Mo vuoigatvuođasubjeakta galgá definerejuvvot?
ILO-konvenšuvnnas álgoálbmogiid birra, namuhuvvo
vuoigatvuođasubjeakta "guoskevaš álbmogin" ("the peoples
concerned"), geahča art. 14, 15 ja 16. Dás badjána gažaldat, mo
konvenšuvnna vuoigatvuođavuođu subjeakta galgá
definerejuvvot. Galget go vuoigatvuođat hábmejuvvot (1) oktasaš
vuoigatvuohtan buot guoskevaš álbmotjoavkku miellahtuide vai (2)
ovttaskas olbmo vuoigatvuohtan?  ILO-konvenšuvnnas nr 107 ja
ILO-konvenšuvnna nr 169 vuosttas árvalusain lei čielgasit
vaiddostahtton, ahte álgoálbmogiid oamastanvuoigatvuohta sáhttá
organiserejuvvot guoskevaš álbmotjoavkku miellahtuide juogo
kollektiiva oamastanvuoigatvuohtan dahje individuála
oamastanvuoigatvuohtan ("the right of ownership, collective or
individual, of members of the populations concerned").19 Nu guhká go
doaba "ownership" geavahuvvui oktonassii, lei dárbu aiddostahttit,
ahte vuoigatvuohta, man álgoálbmogiin lea vuoigatvuohta oažžut
dohkkehuvvot, sáhttá leat kollektiiva, iige dárbbaš leat
individuála. Maŋŋá go "ownership" cealkagii lasihuvvui cealkka
"possession", sihkkojuvvui dárbbašmeahttumin aiddostahttin, ahte
vuoigatvuođat sáhttet leat oktasaččat dahje individuálat.20 Dan
maŋŋá ferte adnojuvvot čielggasin, ahte konvenšuvnna doahpagiin
"guoskevaš álbmot" ii leat oaivil čoavdit gažaldaga, mo
konvenšuvnna vuoigatvuođavuođu subjeakta galgá definerejuvvot. Dát
gažaldat ferte čovdojuvvot eará vuođuin.21 Mearrideames, mo
vuoigatvuođasubjeakta galgá definerejuvvot, ferte vuolggasadjin leat,
makkár olmmošjoavku leamaš geavaheaddjin dan geavahussii, mii lea
vuođđun vuoigatvuođaide. Jus guovlu ii leamaš juhkkojuvvon, muhto
álgoálbmotjoavkku lahtut lea oktasaččat geavahan dan, čujuha dat
dasa, ahte vuoigatvuođa ferte geahččat oktasaš vuoigatvuohtan.
Nubbi dehálaš momeanta árvvoštaladettiin, mo vuoigatvuođasubjeakta
galgá definerejuvvot, leat guoskevaš álgoálbmotjoavkku árbevierut ja
riekteáddejupmi, geahča art. 8 ja maid art. 17.  Muđui ferte
deattuhit, maid guoskevaš álgoálbmotjoavku ieš háliida, geahča
art. 6. Dát deattuhuvvo maid konvenšuvnna ovdabargguin. Das boahtá
ovdan, ahte sáhttá diktit guoskevaš álbmoga ieš mearridit, makkár
vuoigatvuođa hámi háliidit ("it could be left to the peoples
concerned to determine their own preferential form of land holding and
ownership").22 Dan geavahusa vuođul, mii lea leamaš, ja daid
árbevieruid ja riekteáddejumiid vuođul, mat leat, ii sáhte dulkot
daid vuoigatvuođaid, maid sápmelaččain lea vuoigatvuohta oažžut
dohkkehuvvot eatnamiidda ja eará luondduriggodagaide Finnmárkkus
individuála vuoigatvuohtan, muhto sámi álbmotjoavkku miellahtuid
oktasaš vuoigatvuohtan.  Vaikko vel sámi álbmotjoavku oaivvilduvvoge
riektesubjeaktan, sáhttet ovttaskas olbmot dahje joavkkut, main leat
rievttálaš beroštumit ášši bohtosii, dattege váidit
vuoigatvuođarihkkuma áššečuoččáldahttima bokte, geahča
álgoálbmotkonvenšuvnna art. 12 vuosttas čuoggá, vrd. nággolága §
54.23 5. Galgágo vuoigatvuođaid sirret čearddalašvuođa vuođul?
ILO-konvenšuvdna álgoálbmogiid birra suddje dušše álbmotjoavkkuid,
mat devdet gáibádusaid navdot álgoálbmogin dahje čeardaálbmogin dán
konvenšuvnna vuođul, geahča konvenšuvnna art. 1. Eará
álbmotjoavkkut, mat ásset stáhtain, main leat álgoálbmogat dahje
čeardaálbmogin, eai sáhte geavahit álgoálbmotkonvenšuvnna
mearrádusaid. Dát gusto vaikko vel álgoálbmogat dahje čeardaálbmogat
ellet bálddalagaid eará álbmotjoavkkuiguin.  Dán maŋŋá ferte biddjot
vuođđun, ahte álgoálbmotkonvenšuvdna ii cakka dan, ahte
vuoigatvuođa guoddi biire ráddjejuvvo čearddalašvuođa eavttuid
vuođul. Eará gažaldat lea, gáibidago konvenšuvdna dán. Sáhttetgo
omd. dat vuoigatvuođat, mat gullet álgoálbmogiidda konvenšuvnna
vuođul, hábmejuvvot "guovlovuoigatvuohtan", mat addojit
meroštallojuvvon guovllu ássiide beroškeahttá čearddalašvuođa
duogážis, vai galgágo servodaga eará miellahtuid guođđit
vuoigatvuođaid olggobeallái?  Dát gažaldat ferte hábmejuvvot
earáláhkai geavahanvuoigatvuođaid hárrái nuppe dáfus ja
oamastanvuoigatvuođaid hárrái fas nuppe dáfus.  Jus muhtun
álgoálbmotjoavkkus lea vuoigatvuohta oažžut dohkkehuvvot
geavahanvuoigatvuođa vissis guvlui, dat ii mielddisbuvtte, ahte sis
lea vuoigatvuohta oažžut dohkkehuvvot sierranas eksklusiiva
vuoigatvuođa geavahanávkkástallamii, mas leamaš
sáhka. Mearrideaddjin dasa, addojuvvogo vuoigatvuohta guovllu álbmogii
beroškeahttá čearddalašvuođas, ferte danin leat, sihkkarastágo
dakkár ortnet doarvái guoskevaš álgoálbmoga vejolašvuođaid
seailluhit ja ovdánahttit iežaset eallinvuogi ja kultuvrra. Dát lea
sorjavaš das, man valljái vuoigatvuođa resursavuođđu lea. Jus
resursavuođđu lea doarvái stuoris nu, ahte sihke álgoálbmotjoavkku
ja eará álbmoga miellahtut sáhttet ávkkástallat resurssaiguin, de
álgoálbmotkonvenšuvdna ii cakka dan, ahte álgoálbmotjoavku ferte
juogadit geavahanvuoigatvuođaidis earáiguin.  Oamastanvuoigatvuođa
ektui ferte dát gažaldat leat earálágan. Go eavttut, maid
konvenšuvdna bidjá vai álgoálbmot oažžu dohkkehuvvot
oamastanvuoigatvuođa muhtun guvlui, leat devdojuvvon, lea
álgoálbmotjoavkkus vuoigatvuohta oažžut duođalaš vuoigadahttima
čađahit buot dahje eanaš duođalaš ráđđejumiid, mat dábálaččat
leat oamasteaddjis. Vuolggasaji hehtte dat, ahte álgoálbmogiid sáhttá
geatnegahttit juogadit dakkár vuoigatvuođaid guovllu eará ássiiguin.
Dat ahte álgoálbmotkonvenšuvdna hehtte geatnegahttimis
álgoálbmotjoavkku juogadit earáiguin oamastanvuoigatvuođa, man sis
leat vuoigatvuohta oažžut dohkkehuvvot, ii gusto
ollislaččat. Konvenšuvnna art. 34:s boahtá ovdan, ahte
konvenšuvdna galgá čađahuvvot "heivehanmuniin ja nu ahte váldo
vuhtii juohke riikka erenoamáš dilli" ("in flexible manner, having
regard to the conditions characteristic of each country"). Nugo nuppi
čuoggás bajábealde lea namuhuvvon, addá dát mearrádus vejolašvuođa
dahkat uhcit teknihkalaš heivehusaid konvenšuvnna geavatlaš
čađaheamis.  Dain osiin Finnmárkkus, main sápmelaččain lea
vuoigatvuohta oažžut oamastanvuoigatvuođa dohkkehuvvot, lea ássiid
čielga eanetlogus sámi duogaš. Muhto vaikko vel čielga eanetlohku
ássiin čohkiidage sápmelaččain, ásset maid eará álbmogat go
sápmelaččat dáin guovlluin. Jus dat oassi álbmogis, main ii leat
sámi duogáš, galggašii guđđojuvvot vuoigatvuođa guoddi biirre
olggobeallái, sáhtášii dat dagahit riidduid. Dasa lassin sáhttá leat
oalle eahpečielggas ja váttis dadjat, gii lea sápmelaš ja gii fas
gullá eará álbmotjovkui.  Nugo dilli lea Finnmárkkus, de
álgoálbmotkonvenšuvdna ii hehtte addimis oamastanvuoigatvuođa, man
sápmelaččain lea vuoigatvuohta oažžut dohkkehuvvot, guovllu buot
ássiide čearddalaš duogážis beroškeahttá. Dát maid sáhttá
dahkkojuvvot dan láhkai, ahte vuoigatvuođat addojuvvojit
vuođđudussii dahje eará iehčanas riektesubjektii, mii hálddaša
guovllu vuoigatvuođaid ássiid ovddas. Muhto eaktun dasa ahte
oamastanvuoigatvuođa, man sápmelaččain lea vuoigatvuohta oažžut
dohkkehuvvot, sáhttá bidjat báikkálaš ássiide dahje iehčanas
riektesubjektii, mii hálddaša vuoigatvuođaid báikkálaš álbmoga
ovddas, ferte leat ahte riektesubjeavttas, masa vuoigatvuođat
biddjojuvvojit, ferte leat stivra, man stivramiellahtiiid eanetlogu
nammadit sámi orgánat. Jus stivramiellahtuid eanetlogu nammadit sámi
orgánat, ferte várra leat nu, ahte sámi álbmotjoavkkus lea doarvái
oamastanráđđejupmi vai álgoálbmotkonvenšuvnna sáhttá geahččat
ollašuvvan. Muhto seammás ferte dadjat, ahte dat leat unnimus eavttut
dasa, ahte dákkár ortnet livččii álgoálbmotkonvenšuvnna mielde. Jus
stivramiellahtuid eanetlogu eai nammat sámi orgánat, šaddá
vuoigatvuohta nu láivin, ahte ii sáhte lohkat sápmelaččaid leat
ožžon oamastanvuoigatvuođa guvlui dohkkehuvvot.  6. Sáhttágo
bealuštit Finnmárkku eatnamiid oktasaš hálddašanortnega ovttas Sámi
vuoigatvuođalávdegotti eanetlogu árvalusain?  Sámi
vuoigatvuođalávdegotti Finnmárkku árvalusas (NAČ 1997:4 "Sámi
kultuvrra luondduvuođđu") lea eanetlohku evttohan, ahte Finnmárkku
eatnamiid oamastanvuoigatvuohta sirdojuvvošii hálddašeaddji orgánii
- Finnmárkku eanahálddahussii - man stivrras beali nammada fylkkadiggi
ja nuppi beali fas Sámediggi.24 Mu oaivila mielde galgá Finnmárkku
eatnamiid oktasaš hálddašanortnega vuođđun leat sirdinoaidnu, man
mielde sápmelaččat sirdet oasi Sis-Finnmárkku vuoigatvuođaineaset
earáide ja ožžot ruovttoluotta oasi Olggut-Finnmárkku
vuoigatvuođain - gažaldat lea muhtinlagan lonuhallamis. Dán oainnu
lea maiddái álbmotriektejoavku geavahan vuođđun.25
Álgoálbmotkonvenšuvnna art. 17 nr 2 mielde addá konvenšuvdna
vejolašvuođa našunála láhkaásaheapmái mearridit, ahte eana- ja eará
luondduriggodagaid vuoigatvuođaid, maid álgoálbmot lea vuoigadahtton
vvvoažžut dohkkehuvvot konvenšuvnna vuođul, sáhttá sirdit
earáide. Dán mearrádusa čuovvu goittotge, ahte álgoálbmogis ferte
vuos jearrat ráđi, ovdalgo dákkár sirdimii addojuvvo
vejolašvuohta. Vai vuoigatvuođaid, maid álgoálbmogat leat
vuoigadahtton oažžut álgoálbmotkonvenšuvnna vuođul, sáhtášii
sirdit earáide, ferte maiddái eaktudit, ahte giinu álgoálbmoga beales,
geas lea gelbbolašvuohta hálddašit vuoigatvuođa, čállá soahpamuša
dan birra.  Dás čuovvu ahte vai ortnet, man mielde Finnmárkku
eanahálddašeamis fuolahivččii orgána, man miellahtuin beali nammada
Sámediggi ja beali Finnmárkku fylkkadiggi, livččii dohkálaš
lonuhallanprinsihpa mielde, galgá vuosttažettiin gáibidit, ahte
sápmelaččain jerrojuvvo ráđđi, háliiditgo sii konvenšuvnna
mearridan álgoálbmotvuoigatvuođaideaset sirdojuvvot earáide. Orgána,
mas lea gelbbolašvuohta addit sápmelaččaid beales cealkámušaid
áššis, lea Sámediggi. Juos stáhta vuos lea jearran ráđi Sámedikkis
ja dasto háliida čađahit ortnega Finnmárkku eatnamiid oktasaš
hálddašeamis, ferte nuppádassii dahkat soahpamuša orgánain, mas lea
gelbbolašvuohta disponeret sámi álbmotjoavkku beales
oamastanvuoigatvuođa, man sápmelaččat konvenšuvnna vuođul leat
vuoigadahtton oažžut dohkkehuvvot. Das, maid ovdal lean dadjan,
boahtá ovdan, ahte eana- ja eará luondduriggodagaid vuoigatvuođat,
mat sápmelaččaide gullet álgoálbmotkonvenšuvnna vuođul, galget
adnojuvvot sámi álbmoga miellahtuid kollektiiva vuoigatvuohtan. Das
čuovvu, ahte Sámediggái dahje sápmelaččaid eará ovddasteaddji
orgánii sáhttá addit gelbbolašvuođa meannudit vuoigatvuođaáššiid
sápmelaččaid beales. Dál Sámedikkis váilu dákkár
gelbbolašvuohta. Vai Sámediggi sáhtášii hálddašit eana- ja
luondduriggodagaid vuoigatvuođaid sápmelaččaid beales, galgá
Sámediggi vuos oažžut dakkár gelbbolašvuođa, ja dasto galgá
Sámediggi meannudit disposišuvnna sápmelaččaid ovddas. Juos ii
dahkkojuvvo soahpamuš orgánain, mas lea gelbbolašvuohta hálddašit
oamastanvuoigatvuođaid, maid konvenšuvdna sihkkarastá
sápmelaččaide, ii Finnmárkku eatnamiid oktasaš hálddašanortnegii
sáhte laktit guovlluid, maid oamastanvuoigatvuohta gullá konvenšuvnna
vuođul sápmelaččaide.  Sámi vuoigatvuođalávdegotti unnitlohku -
masa ee. gullá Sámi vuoigatvuođalávdegotti ságadoalli, sundi Thor
Falch - lea evttohan, ahte gielddat mat háliidit sáhttet ovttastuvvat
sierra sámi eanahálddahussii.26 Unnitlogu evttohusa mielde galgá
Sámediggi nammadit Sámi eanahálddahusa stivrra eanetlogu. Dan vuođul,
maid lean čuoggás 5 lohkan, galgá unnitlogu evttohus deavdit
álgoálbmotkonvenšuvnna gáibádusaid.  7. Mo álgoálbmogat sáhttet
fidnet vuoigatvuođaideaset luondduriggodagaide dohkkehuvvot?
Geatnegasvuođat, maid álgoálbmotkonvenšuvdna bidjá Norgii, eai leat
dušše politihkalaččat, muhto maiddái
vuoigatvuođalaččat. Konvenšuvnnain Norgii biddjo
álbmotvuoigatvuođalaš geatnegasvuohta addit sápmelaččaide
vuoigatvuođaid, mat sidjiide gullet konvenšuvnna vuođul. Dáidda
geatnegasvuođaide raporta- ja váiddaortnega mielde gusto
riikkaidgaskasaš ILO siskkáldas gozihus, mii lea ráhkaduvvon 1919
ILO-traktáhta vuođul.  ILO-traktáhta art. 22 mielde galget
miellahttostáhtat juohke jagi raporteret organisašuvdnii
doaibmabijuid, maid sii leat čađahan ILO-konvenšuvnna ollašuhttima
oktavuođas. Daid raporttaid gieđahallá ee. áššedovdilávdegoddi,
mii sáhttá buktit gažaldagaid ovttaskas stáhtaide ja dahkat
mearkkašumiid dasa, man láhkai konvenšuvdna lea
ollašuhtton. Áššedovdilávdegoddi buktá dan maŋŋá, go lea mannan
čađa árvalusa, ášši Riikkaidgaskasaš bargokonferánssa
gozihanlávdegoddái. Juos stáhta gávnnahallá muhtin ILO-konvenšuvnna
rihkkumis, sáhttá ášši gieđahallot Riikkaidgaskasaš
bargokonferánssas, mii lea ILO alimus orgána.  ILO-konvenšuvnnaid
rihkkuma sáhttá maiddái buktit ovdan ILO-orgánaide váidimiin. Váidaga
sáhttet buktit miellahttostáhta dahje bargiid dahje bargoaddiid
organisašuvnnat, geahča ILO-traktáhta art. 24 ja art. 26 ja
čuovvovaš artihkkaliid. ILO-traktáhtta ii atte váidinvuoigatvuođa
ovttaskas olbmuide iige álgoálbmotjoavkkuide. Dat lea oktavuođas
dainna, ahte ILO lea bargoriekteorganisašuvdna. Dađi mielde go
ILO-orgánat ieža sáhttet váldit ovdan konvenšuvnna rihkkumiid, ii
geavadis mearkkaš nu ollu, ahte álgoálbmotjoavkkuin ii leat
váidinvuoigatvuohta.  Riikkaidgaskasaš ILO siskkáldas,
ILO-traktáhttii vuođđuduvvi goziheami lassin sáhttá
ILO-konvenšuvdna maiddái gozihuvvot áššečuoččáldahttimiin
našunála duopmostuoluin.  Álgoálbmotkonvenšuvnna art. 12 vuosttas
čuoggá mielde galgá álgoálbmogiin ee. leat vejolašvuohta
áššečuoččáldahttimii našunála duopmostuoluin ovttaskas olmmožin
dahje ovddasteaddji orgánaid bokte, nu ahte sin vuoigatvuođat
gáhttejuvvojit effektiiva vugiin ("shall be able to take legal
proceedings, either individually or through their representative
bodies, for the effective protection of these rights"). Norgga rievtti
vuođđun lea álgočuoggás dualisttalaš vuođđojurdda,
gč. ee. Alimusrievtti duomu cuoŋománu 10.b. jagi 1997 áššis 1 nr
24/1997 (Bálkálávdegotti ášši). Dat boktá gažaldaga, leago
álgoálbmogiin álgoálbmotkonvenšuvnna art. 12 vuosttas čuoggá vuođul
gáibádus oččodit dušše našunála riektenjuolggadusaid
geahččaluvvot našunála duopmostuoluin, vai sáhttetgo álgoálbmogat
dán mearrádusa vuođul maiddái gáibidit našunála duopmostuoluin
geahččaluvvot, makkár vuoigatvuođat sis leat
álgoálbmotkonvenšuvnna vuođul.  Vaikko Norgga riekti vuođđuduvváge
álgočuoggás dualisttalaš vuođđojurdagii, lea guhká leamaš
dohkkehuvvon, ahte Norgga rievtti galgá presumeret nu ahte dat heive
álbmotrivttiide, gč. omd. R.t. 1984 s. 1175, 1994 s. 1244 ja
Alimusrievtti duomu cuoŋom. 10. b. 1997 áššis 24/1997
(Bálkálávdegotti ášši).27 Riikkaidgaskasaš konvenšuvnnaid ektui
dát vuođđojurdda lea deattuhuvvon vel garraseappot Vuođđolága §
110 c vuosttas bihtá mearrádusain, mii nanne ahte stáhta eiseválddit
galget gudnejahttit ja sihkkarastit olmmošvuoigatvuođaid "paaligger
Statens Myndigheter at respektere og sikre Menneskerettighederne". Go
Norgga riekti galgá presumerejuvvot nu ahte dat heive Norgga
álbmotvuoigatvuođalaš geatnegasvuođaide, ii geavadis leat miige
mearkkašumiid, geatnegahttágo álgoálbmotkonvenšuvnna art. 12
stáhtaid dohkkehit áššečuoččáldahttimiid njuolga konvenšuvnna
mearrádusaid vuođul vai ii. Presumšuvdnanjuolggadusa vuođul lea
álgoálbmotkonvenšuvnna mearrádusain juohke dáhpáhusas stuorra
mearkkašupmi riektegáldofáktorin, go Norgga duopmostuoluin
gieđahallojit, makkár vuoigatvuođat sápmelaččain leat Norgga
riektenjuolggadusaid mielde. Jearaldat, sáhttetgo sápmelaččat mannat
áššečuoččáldahttimii njuolgga konvenšuvnna mearrádusaid vuođul,
boađášii ee. vel lassin, juos Norgga láhkaásaheaddji eiseválddit
diđolaččat barggašedje dihto čovdosa ovdii beroškeahttá das, mii
čuovvu Norgga álbmotvuoigatvuođalaš geatnegasvuođain.
ILO-konvenšuvnna nr 169 art. 12 vuosttas čuoggá mearrádus lea
njuolga viiddiduvvon ILO-konvenšuvnna nr 107 art. 10 nr 1
mearrádusas. ILO-konvenšuvnna nr 107 art. 10 nr 1 mielde galget
álgoálbmotjoavkkut leat "erenoamážit gáhttejuvvon eahpeáššálaš
ovddalgihtii doalahemiid čađahemiin", ja sii galget "sáhttit ovdánit
rievttálaččat nu, ahte sáhttet effektiiva vugiin gáhttet
vuođđovuoigatvuođaideaset" ("be able to take legal proceedings for
the effective protection of their fundamental
rights"). ILO-konvenšuvnna nr 169 ráđđádallit bohte juo áigá ovtta
oaivilii dan hárrái, ahte ii lean makkárge dárbu máinnašit sierra
eahpeáššálaš ovddalgihtii doalahemiid čađaheami, ja ahte
mearrádusa galggai hábmet ođđasit nu, ahte dat gáibidivččii
álgoálbmogiid gáhttema nu ahte sin vuođđovuoigatvuođat eai
geavahuvvoše boastut, ja ahte álgoálbmogiin galggašii leat
vuoigatvuohta áššečuoččáldahttimii gáhtten dihte
vuođđovuoigatvuođaideaset albmaláhkai ("should be specially
safeguarded against the abuse of their fundamental rights and should
be able to take legal proceedings for the effective protection of
these rights").28 Maŋŋeleappos ráđđádallamiin viiddiduvvui
vvmearrádusa geavahanviidodat ain eambbo. Argentiinná evttohusa mielde
sihkkojuvvui ráddjehus "vuođđovuoigatvuođain" ("fundamental
rights") dainna vuoduštusain, ahte buot vuoigatvuođarihkkumat
vahágahttet álgoálbmoga ("the violation of any rights is damaging to
these peoples/populations").29 Nugo mearrádus dohkkehuvvui, das daddjo
ahte álgoálbmogat "galget gáhttejuvvot nu ahte sin vuoigatvuođat eai
geavahuvvo boastut ja sis galgá leat vejolašvuohta
áššečuoččáldahttimii duopmostuoluin ovttaskas olmmožin dahje
ovddasteaddji orgánaid bokte, nu ahte sii fidnejit albma gáhttema
vuoigatvuođaidasaset" ("shall be safeguarded against abuse of their
rights and shall be able to take legal proceedings, either
individually or through their representative bodies, for the effective
protection of these rights").  Álbmotriektejoavkku árvalusa vuođđu
lea dan duogážis, ahte álgoálbmotkonvenšuvnna art. 12 vuosttas
čuoggá galgá áddet nu ahte dat geatnegahttá stáhtaid dohkkehit, ahte
álgoálbmogat galget sáhttit mannat áššečuoččáldahttimii našunála
duopmostuoluin geahččalahttin dihte, leatgo vuoigatvuođat, mat sis
leat konvenšuvnna mielde, rihkkojuvvon.30 Geas livččii
gelbbolašvuohta dákkár áššečuoččáldahttimii, ferte čoavdit
rievttálaš beroštusaid dábálaš prinsihpaid vuođul, geahča
álgoálbmotkonvenšuvnna art. 12 vuosttaš čuoggá, vrd. nággolága §
54.  8. Čoahkkáigeassu ILO álgoálbmotkonvenšuvnna (nr 169) vuođul
gullá álgoálbmogiidda oamastanvuoigatvuohta daidda guovlluide, maid
sii leat hálddašan. Meroštallamii, leago álgoálbmot hálddašan
guovllu, lea doarvái ahte sii leat ássan guovllus oalle bissovaččat,
ja juos sii eai leat okto hálddašan guovllu, fertejit sii leat
geavahan guovllu eanet go earát. "Oamastanvuoigatvuohtan" ferte
oaivvilduvvot vuoigatvuohta duođalaš geavahussii, mii vástida
geavatlaččat dasa mii oamasteaddjis lea.  Guovlluide, maid
álgoálbmot ii leat vissis unnimus meari veardde hálddašan, muhto maid
sii leat árbevirolaččat geavahan, sáhttet sii gáibidit
geavahanvuoigatvuođaset dohkkehuvvot. Geavahanvuoigatvuohta galgá
vástidit dan geavahussii mii lea leamaš.  Vai álgoálbmot sáhttá
gáibidit vuoigatvuođaid konvenšuvnna vuođul, galgá geavahus, man
vuođul vuoigatvuohta gáibiduvvo, leat leamaš anus ain dán
jahkečuođi bealde.  Mearridettiin, mo galgá meroštallat geaidda
konvenšuvnna vuođul gullet priváhtarievttálaččat vuoigatvuođat,
ferte vuostámužžan oaivvilduvvot guovllu geavahus, álgoálbmotjoavkku
árbevierut ja riekteáddejumit, ja dat maid álgoálbmotjoavku ieš
sávvá.  Álgoálbmotkonvenšuvdna ii sáhte hehttet
geavahanvuoigatvuođaid, maid álgoálbmot lea vuoigadahtton oažžut
dohkkehuvvot, hábmejuvvomis "guovlovuoigatvuohtan", mat addojuvvojit
sierra meroštallojuvvon guovllu ássiide beroškeahttá
čearddalašvuođas. Juos álgoálbmotjoavku lea vuoigadahtton oažžut
oamastanvuoigatvuođas dohkkehuvvot, ferte vuolgit das ahte
álgoálbmotjoavkku ii sáhte bágget juohkit vuoigatvuođaidis guovllu
eará ássiiguin. Muhto dát ii mana eavttuid haga. Finnmárkku osiin,
maidda sápmelaččat leat vuoigadahtton oažžut
oamastanvuoigatvuođaideaset dohkkehuvvot, ásset dál earátge go
sápmelaččat. Meroštallan, gii lea sápmelaš ja gii ii, lea maiddái
eahpečielggas. Dainna duogážin ii dárbbaš leat
álgoálbmotkonvenšuvnna vuostá, juos oamastanvuoigatvuođat maid
sápmelaččat leat vuoigadahtton oažžut dohkkehuvvot, addojuvvojit
guovllu báikkálaš ássiide beroškeahttá čearddalašvuođas, dahje
addojuvvojit iehčanas riektesubjektii, mii hálddaša vuoigatvuođaid
guovllu ássiid ovddas. Oamastanvuoigatvuohta, maid sápmelaččat leat
vuoigadahtton oažžut dohkkehuvvot, sáhttá biddjot báikkálaš ássiide
dahje vuođđudussii, mii hálddaša vuoigatvuođaid báikkálaš ássiid
ovddas dušše juos riektesubjeavttas, masa vuoigatvuođat addojit,
lea stivra man eanetlogu nammadit sámi orgánat.  Go álgoálbmogis lea
jerrojuvvon ráđđi, sáhttá álgoálbmogii našunála láhkamearrádusaid
bokte addit vejolašvuođa sirdit vuoigatvuođaid, maid sii leat
vuoigadahtton oažžut dohkkehuvvot álgoálbmotkonvenšuvnna vuođul,
earáide geat eai gula álgoálbmogii. Lea jearaldat, sáhttágo bealuštit
ortnega, man olis Finnmárkku eatnamiid hálddašeapmi addojuvvo
orgánii, mas beali nammada Sámediggi ja nuppi beali fas Finnmárkku
fylkkadiggi, dainna ahte dat, maid sápmelaččat dáhpejit go earát
besset oassálastit daid eatnamiid hálddašeamis, maidda sápmelaččat
leat vuoigadahtton oažžut oamastanvuoigatvuođaset dohkkehuvvot,
buhtaduvvo dainna, ahte sii besset mielde hálddašit Finnmárkku eará
eatnamiid. Go álgoálbmogii sáhttá addit vejolašvuođa sirdit
vuoigatvuođaid, maid sii leat vuoigadahtton oažžut dohkkehuvvot,
eará olbmuide, geat eai gula álgoálbmotjovkui, sáhttá dohkkehit
Finnmárkku eatnamiid oktasaš hálddašanortnega, juos orgána, mas lea
gelbbolašvuohta ráđđet vuoigatvuođaid sámi álbmoga beales, miehtá
dákkár ortnegii, muđui ii.  Juos Norgga lágat dahje vuođđuduvvon
riekteáddejumit leat konvenšuvnna gáibádusaid vuostá, lea stáhta
geatnegahtton rievdadit láhkaásaheami. Konvenšuvnna sáhttá maiddái
áddet dan láhkai, ahte dat gáibida ja addá álgoálbmogiidda
vejolašvuođa iskkadit áššečuoččáldahttimiid našunála
duopmostuoluin, devdetgo vuoigatvuođat, mat sis leat, našunála
rievtti vuođul gáibádusaid, maid álgoálbmotkonvenšuvdna bidjá.
Juolgenohtat 1. Geahča ILO's guide to ILO Convention No 169 on
Indigenous and Tribal Peoples, prepared by Manuela Tomei and Lee
Swepston (Geneve 1996), s. 1. (ruovttoluotta) 2. Geahča NAČ 1997: 5
Álgoálbmogiid eanavuoigatvuođat álbmotrievtti ja olgoriikkaid
rivttiid mielde s. 35. (ruovttoluotta) 3. Geahča NAČ 1993: 34
s. 73. (ruovttoluotta) 4. Geahča NAČ 1997: 5 s. 35. (ruovttoluotta)
5. Geahča lagabuid dáid gažaldagaid birra čállagis, maid Otto Jebens
ja Johan Albert Kalstad leaba čállán 30.09.92
Gieldadepartementii. ruovttoluotta 6. Geahča erenoamážit
International Labour Conference, 76th session, 1989, Report IV (2A),
s.34-36. (ruovttoluotta) 7. Geahča International Labour Conference,
76th session, 1989, Report IV (2A), s.34-36, ILO's guide to ILO
Convention No. 169 s. 18 ja ILO'a áššedovdilávdegotti jagi 1995
observašuvdnacealkámuša Norgga konvenšuvnna ja ILO-ávžžuhusaid
geavahusa birra s. 37, vrd. Norgga stáhta sáttagotti raporttain, mii
váldojuvvui mielddusin oktan Sd.prp nr 102 (1989-90 s. 16
ff. s. 25-26.) (ruovttoluotta) 8. Geahča Sd.prp. nr 102 (1989-90),
s. 5-6. (ruovttoluotta) 9. Geahča International Labour Conference,
75th session, 1988, Report VI (2), s. 46 ff. ja International Labour
Conferencc, 76tb session, 1989, Report IV (2 A), s. 36,
vrd. s. 35. (ruovttoluotta) 10. Geahča International Labour
Conference, 76th session, 1989, Report IV (2 A), s. 36, vrd. s. 35
vrd. Norgga stáhta sáttagotti raporttain, váldojuvvon mielddusin oktan
Sd.prp. nr 102 (1989-90), s. 16 ff. s. 26:s. (ruovttoluotta) 11. Nu
maiddái L. Hannikainen: The Status of Minorities, Indigenous Peoples
and Imigrants and Refugee Groups in Four Nordic States, Nordic Journal
of International Law 1996 s. 1 ff s. 54. (ruovttoluotta) 12. Geahča
NAČ 1997: 5 s. 36-37. (ruovttoluotta) 13. Geahča NAČ 1993: 34
Finnmárkku eana ja čáhcevuoigatvuođat ja daid hálddašeapmi,
s. 57. (ruovttoluotta) 14. Geahča NAČ 1997: 5 s. 37.(ruovttoluotta)
15. Geahča International Labour Conference, 76 th session, 1989,
Report IV (2 A), s. 36. Geahča maiddái International Labour
Conference, 75Ih session, 1988, Report VI (2), s. 48.(ruovttoluotta)
16. Geahča ILO's guide to ILO Convention No. 169 s. 19.(ruovttoluotta)
17. Geahča International Labour Conference, 75th session, 1988, Report
VI (2), s. 48 ja International Labour Conference, 76th session, 1989,
Report IV (2 A), s. 35, vrd. s. 36.(ruovttoluotta) 18. Geahča NAČ
1997: 5 s. 50.(ruovttoluotta) 19. Geahča International Labour
Conference, 75th session, 1988, Report VI (1), s. 123.(ruovttoluotta)
20. Geahča International Labour Conference, 75th session, 1988. report
VI (2), s. 49. (ruovttoluotta) 21. Geahča NAČ 1997: 5
s. 40. (ruovttoluotta) 22. Geahča International Labour Conference,
75th Session, 1988, Report VI (2), s. 49. (ruovttoluotta)
23. Gáibádusaid birra, maid Norgga riekti bidjá
áššečuoččáldahttimii vai galgá sáhttit áššečuoččáldahttima
bidjat ovdan, geahča lagabuid J. E. Andreassen [Skoghøy]:
Søksmålbetingelser, saksbehandlingsprinsipper og partens rådighet om
sakens gjenstand, Jussens Venner 1994 s. 1 ff. siiddus 64 ff. ja
J. Hov: Rettergang i sivile saker, 2. deaddileapmi (Oslo 1994), s. 164
ff. eará čujuhusaiguin. (ruovttoluotta) 24. Geahča NAČ 1997: 4 "Sámi
kultuvrra luondduvuođđu" s. 80 ff, vrd. s. 463 ff. ja s. 547
ff. (ruovttoluotta) 25. Geahča NAČ 1997: 5 s. 41 ff. (ruovttoluotta)
26. Geahča NAČ 1997: 4 "Sámi kultuvrra luondduvuođđu" s. 80 ff.,
vrd. s. 499 ff. ja s. 555 ff. (ruovttoluotta) 27. Geahča dárkileappot
NAČ 1993: 18 Láhkaásaheapmi olmmošvuoigatvuođaid birra s. 46 ff.,
vrd. ee. C. A. Fleischer: Folkerett, 6. utg. (Oslo 1994), s. 258 ff.,
J. E. Helgesen: Teorier om "Folkerettens stilling i norsk rett" (Oslo
1982), s. 107-108, C. Smith/L. Smith: Norsk rett og folkeretten,
2. utg. (Oslo 1982), s. 207 ff., L. Ravlo: Grunnlovens § 110 c,
presumsjonsprinsippet og motstridslæren, Jussens Venner 1997 s. 195
ff. ja J. Aall: Rettergang og menneskerettigheter (Oslo 1995), s. 70
ff. viidásut čujuhusaiguin. (ruovttoluotta) 28. Geahča International
Labour Conference, 75th Session, 1988, Report VI (1), s. 37,
International Labour Conference, 75th Session, Report VI (2), s. 107
(árvalusa čuokkis 24) ja International Labour Conference, 76th
Session, 1989, Report IV (2A), s. 28 (art. 12
árvalus). (ruovttoluotta) 29. Geahča International Labour Confercnce,
76th Session, 1989, Report IV (2A), s. 28, vrd. s. 29 ja International
Labour Conference, 76th Session, 1989, Report IV (2B), s. 12 (art. 12
árvalusa). (ruovttoluotta) 30. Geahča NAČ 1997: 5
s. 48-49. (ruovttoluotta)
