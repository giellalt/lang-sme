
1 Stáhtaráđđi Erna Solberg.  Lassedieđáhusa sámepolitihka birra
ovdanbuktin.  Kárášjogas 31.5.2002 dbm.  10.00.  Mun lean ilus go
beasan ovdanbuktit St.dieđ.  nr.  33 (2001-2002) Lassedieđáhus St.
dieđáhussii nr.  55 (2000-2001) Sámepolitihka birra.  Sámelága
mearrideami oktavuođas mearridii Stuorradiggi ahte ráđđehus oktii
áigodagas galgá bidjat ovdan dieđáhusa Stuorradiggái sámepolitihka
birra.  Lassedieđáhus mii dál biddjojuvvo ovdan, bidjá ovttas St.
dieđáhusain nr.  55 rámmaid sámepolitihkkii dán áigodahkii.  Mun anán
danne ahte ráđđehus lea deavdán Stuorradikki ovdehusa ahte oktii
juohke stuorradiggeáigodagas biddjojuvvo ovdan stuorát dieđáhus
sámepolitihka bajit linjáid birra.  Dát mearkkaša ahte boahtte
stuorát dieđáhus sámepolitihka birra biddjojuvvo ovdan
stuorradiggeáigodagas 2005-2009.  Áigumuš lea bidjat dieđáhusa ovdan
árrat áigodagas.  Ii leat šiitimis ahte Stuorradiggi dattetge dán
stuorradiggeáigodagas oažžu gieđahallamii máŋga ášši main lea
stuorra mearkkašupmi sámiide.  Lassedieđáhus mii dál biddjojuvvo
ovdan joatká sámepolitihka váldolinjáid maid vuolggasadjin lea
Vuođđolága § 110 a, mas nannejuvvo ahte stáhta eiseválddit leat
geatnegahttojuvvon láhčit dilálašvuođaid nu ahte sámi álbmotjoavku
sáhttá váfistit ja gárgedit iežas giela, kultuvrra ja
servodateallima.  Politihkalaččat lea govdes ovttamielatvuohta dáid
váldolinjáid hárrái Stuorradikkis.  Sem-julggaštusa vuođul lea
lassedieđáhusas liikká veaháš eará fokus ja lahkaneapmi muhtun
duovdagiidda go St.dieđáhusas nr.  55.  Dieđáhusa oasis I
ovdanbuktojuvvo Ovttasbargoráđđehusa sámepolitihkalaš
vuođđolávdi.  Barggadettiin vuođđolávddiin leat Sem-julggaštus,
ráđđehusbellodagaid prográmmat ja álbmotrievttálaš geatnegasvuođat
adnojuvvon vuolggasadjin.  Vuođđolávddis nannejuvvo earret eará ahte
ráđđehus áigu válgat politihka mii suddje earaláganvuođaid ja
máŋggadáfotvuođa rievtti ja árvvusatnima.  Lassin ollásuvvo makkár
mearkkašupmi lea das ahte ráđđehusa ja Sámedikki ovttasbargu
gárgeduvvo, ja ahte vejolašvuođat láhččojuvvojit sámi gillii, sámi
ealáhuseallimii ja sámi vieruiduvvamiidda.  Dieđáhusa oasis II
ovdanbuktojuvvojit ođasmahttimat ja muddemat St.  dieđáhusa nr.  55
ektui.  Oassi III lea vástádus Stuorradikki gieđahallamii
Dievadasdieđáhusa, mas ráđđehus bivdojuvvo dieđihit Sis-Finnmárkku
dili birra.  Lassedieđáhusas addojuvvo sihke guovllu birgenlágiid
dili ođasmahttojuvvon válddahallan, ja válddahallan mo ráđđehus
sáhttá láhčit vejolašvuođaid ealáhusgárgedeapmái guovllus.

2 Oassi IV čilge makkár sisdoallu ja mearkkašupmi gieskat
celkojuvvon Alimusrievttiduomuin Selbuáššis ja čáhputáššis lea.
Goappašat duomu siskkildit vuoigatvuođaid háhkama dološ áiggi rájes
geavaheami vuođul, ja dain lea mearkkašupmi sámi
riektedilálašvuođaide.  Dieđáhusa sisdoallu Dasgo dát lea
lassedieđáhus, de geažida dat ahte sámepolitihkka ii rievdda nu
sakka sámepolitihka ektui maid ovdalaš ráđđehusat leat válgan.
Juos eará ii leat celkojuvvon, de doarju ráđđehus dan maid
Stoltenbergráđđehus ovdanbuvttii iežas dieđáhusas.  Seammás ii
sáhte lassedieđáhus oktan St.dieđáhusain nr.  55 ollislaččat
válddahallat sámepolitihka.  Sámepolitihkka gárgeduvvo bálddalaga
oppalaš politihkkagárgedemiin, mas maiddái lea mearkkašupmi sámi
gillii, veahkadahkii ja kultuvrii.  Dat máksá ahte ráđđehus áigu
dieđihit Stuorradiggái sámepolitihka birra sihke jahkásaš
dieđáhusaiguin Sámedikki jahkedieđáhussii, ja sámi geahččanvuogi
ovttaiduhttimiin eará stuorradiggedieđáhusaide.  Nugo lea
diehttevasas, de ovdanbiddjojuvvo vel nubbi dieđáhus sámepolitihka
birra stáhtaráđis odne bearjadaga.  Oahppo- ja dutkanministtar dat lea
ráhkadan dieđáhusa alit sámi oahpu ja dutkama birra.  Vuođđolávdi
Deaŧalaččamus oassi dieđáhusas dáidá leamen ráđđehusa
sámepolitihkalaš vuođđolávdi.  Dás celkojuvvo ahte sámepolitihka
vuođusin leat olmmošvuoigatvuođat, mat leat earret eará nannejuvvon
Vuođđolága §:s 110c.  Viidáseappot váldojuvvojit ovdan
riikkaidgaskasaš konvenšuvnnat main lea mearkkašupmi
sámepolitihkkii, nugo ILO-soahpamuš 169 Eamiálbmogiid birra ja
ON-konvenšuvdna 1966 siviila ja politihkalaš vuoigatvuođaid birra,
artihkal 27.  Das lohká ahte etnalaš veahádagain earret eará lea
riekti dikšut kultuvrraset ja geavahit gielaset.  Go juo lean vuos
namahan Vuođđolága § 110c, de áiggun maiddái namahit Vuođđolága §
110a, mas čuožžu čállojuvvon ahte Stáhta eiseválddit leat
geatnegahttojuvvon láhčit dilálašvuođaid nu ahte sámi álbmotjoavku
sáhttá seailluhit ja ovddidit iežas giela, kultuvrra ja
servodateallima, juoga masa maiddái lea čujuhuvvon vuođđolávddis.
Vuođđolávddis daddjojuvvo viidáseappot ahte ráđđehus áigu válgat
politihka mii suddje earaláganvuođaid ja máŋggadáfotvuođa rievtti
ja árvvusatnima.  Ráđđehus áigu danne válgat kultur- ja
diehtopolitihka mii dahká juohkehačča oadjebassan iežas ja eará
olbmuid kultuvrralaš identitehtii.  Ráđđehus háliida láhčit
dilálašvuođaid sámi kultuvrra máŋggadáfotvuođa seailluheapmái ja
viidásetgárgedeapmái.

3 Dát máksá ahte máŋggadáfotvuohta iešalddes lea árvu, ja ahte
ráđđehusas ii leat miige ulbmiliid standárdiseret ovttaskasolbmo.
Kultuvrralaš máŋggadáfotvuohta lea riggodahkan Norgii.  Sámi
máŋggadáfotvuođas lea maiddái árvu.  Sámi kultuvra albmanuvvá
máŋgga láhkai, sihke ealáhusheiveheami, geografiija, árbevieru ja
ođđaáigásašvuođa hárrai jna.  Dán máŋggadáfotvuođa háliidit mii
bisuhit.  Vuođđolávddis čujuha Ráđđehus maiddái ahte sámi
kultuvra dárbbaša oainnálmahttojuvvot.  Sámi kultuvra lea oassi
Norgga kulturárbbis.  Sámi kultuvrra, servodateallima, giela ja
historjjá oainnálmahttima hárrái lea olu dáhpáhuvvan maŋimuš jagiin.
Dieđán ovdamearkka dihtii ahte Romssa buohcceviessu juo 1992s lei
galbejuvvon sihke dáro- ja sámegillii.  Sápmelašvuohta lea maiddái
ihtán eambbo skuvlalágádusas ja mediain, ii uhcimustá rádios ja TV:s.
Sámi kultuvrra ja historjjá oainnálmahttin lea maiddái
miellaguoddogažaldat.  Sámi geaidnogalbbaid ceggen dahje digaštallan
dán birra lea muhtun guovlluin iktán negatiiva miellaguottuid sámi
kultuvrii.  Danne lea dát dakkár gažaldat mainna ferte várrugasat
meannudit.  Mu ja ráđđehusa vuolggasadjin lea ovttaskasolmmoš.  Dat
máksá ahte olmmoš lea ovttaárvosaš leš dal sápmelaš, dáža, kvena
vai seaguhus.  Seammás lea min kultuvrras ja min kultuvrralaš
ruohttasiin iešárvu man lea veara várehit ja diehtit.  Danne lea
ulbmilin oainnálmahttit sámi kultuvrra ja historjjá, maiddái
iešguđet báikkálaš birrasis.  Juoga mii dahká DavviNorgga
čearggusin, lea kultuvrralaš máŋggadáfotvuohta.  Vuođđolávddis
dadjat mii viidáseappot ahte identitehta ođđaáigásaš máilmmis
sáhttá leat mohkkái.  Juohke ovtta duohken lea meroštallat leago son
sápmelaš, kvena, dáža vai visot dát.  Giella Dieđáhusas háliidit
oainnálmahttit barggu mii dahkkojuvvo sámegiela seailluheami dihtii.
Oassin globaliseremis jápmet eatnat gielat máilmmis.  Giellajápmin lea
álelassii dáhpáhuvvan máilmmehistorjjás, gii hupmá ovdamearkka dihtii
preussagiela dahje láhtengiela dán áigái?  Ráđđehus atná goit
sámegiela seailluheami ja gárgedeami ulbmilin iešalddes.  Dán barggus
lea erenoamáš deaŧalaš bures gulahallat Sámedikkiin guđe
láhkai galgá návccaid atnit.  Mu mielas orru ovdamearkka dihtii
deaŧalaš ahte Donald jorgaluvvo sámegillii (Vulle Vuojaš).  Dál ii
galgga dát ipmirduvvot makkárge válgamiin, muhto sáhtán dadjat ahte
Donalda jorgaleapmi sámegillii lea buorre evttohus, dasgo dat addá
mánáide vejolašvuođa lohkat eatnigielaset.  Okta konkrehta
doaibmabidju dieđáhusas lea ahte preassadoarjaga juogedettiin sámi
aviissaide deattuhuvvo sámegiela geavaheapmi eambbo go dál.

4 Seammás háliidan dadjat ahte sámi aviissain, sihke darogillii ja
sámegillii, lea sin iežaset funkšuvdna.  Mun ieš ja mu ámmátolbmot
lohkat sámi ođđasiid dárogillii interneahta bokte, ja čuovvut
mielde mii dáhpáhuvvá.  Nu ahte sihke sámegiel ja dárogiel sámi
aviissain lea sin funkšuvdna maiddái boahtteáiggis.  Lassedieđáhusas
addojuvvojit seammás ođasmahttojuvvon dieđut barggus maid ráđđehus
dahká sámegiela nannema beales.  Doaibmabijut mat leat juo almmuhuvvon
dahje čađahuvvon leat:

Lasihuvvon juolludusat gielddaid guovttegielatvuhtii

Sámelága giellakapihttala dárkkisteapmi addin dihtii Sámediggái
stuorát luđolašvuođa sámegiela organiserema hárrái

Sámi báikenammanevvohaga ođđasisorganiseren

Máŋggagielat gieldda- ja fylkkanamat (namalassii Finnmárkku
fylkkagieldda sámegiel namma, bálddalas sámegiel ja dárogiel (ja
suomagiel) namaid sisabuktin gielddaide mat dan háliidit

Nammalága nuppástuhttin mii rahpá vejolašvuođa sámi nammavieruid
geavahit (dán lága lea juo Stuorradiggi mearridan, ja dat boahtá
fargga fápmui).

Raportta Sámi čálamearkačoahkit ja IT čuovvoleapmi.

Veahkehit Sámedikki bajit plánain sámegiela ja IT (eSápmi) váste
Ealáhuseallin Mun gulan bellodahkii man vuolggasadjin lea ahte
priváhta olbmot dat galget doaimmahit ealáhuseallima.  Almmolašvuođa
rolla ferte danne leat vejolašvuođaid láhččin ealáhuseallimii.
Oppalaš ealáhuspolitihka bokte áigu ráđđehus danne láhčit
vejolašvuođaid buoret rámmaeavttuide ealáhuseallimii, maiddái sámi
guovlluin.  Ráđđehus áigu láhčit dilálašvuođaid sámi
ealáhuseallima gárgedeapmái.  Dát gusto namalassii ealáhuseallimii mii
vuođđuduvvá sámi kultuvrii, dahje ealáhussii mii veahkeha gárgedit
árbevirolaš sámi guovlluid.  Ráđđehus áigu lasihuvvon
luđolašvuođa bokte ealáhusdoibmiide arvvosmahttit ealáhusdoaimma
mii lea heivehanábas, ekonomalaččat guoddinnávccalaš ja mii uhccán
vuođđuduvvá almmolaš doarjagii.  Mii leat dakkár guovllus riikkas
gos eai leat váilon pánat dasa mii sáhtášii dahkkojuvvot
arvvosmahttin dihtii ealáhuseallima.  Deaŧalaš sámi guovlluin lea
váldit vuhtii kultuvrralaš ja ekonomalaš rámmaeavttuid mat leat
vuođđun.  Jurddašan namalassii nugohčoduvvon dállodoalloekonomiija
dahje dállodoalloulbmálašvuođa mii gávdno uhcit eanet sámi
guovlluin.  Mun in áiggo oahpahit geasage dállodoalloekonomiija ja
dállodoalloulbmálašvuođa birra.  Dattetge háliidan dušše dadjalit
ahte dállodoalloulbmálašvuođas adnojuvvo máškitvuohta

5 bargoáiggi, bargočatnasumi ja luomu hárrái buorrin.  Seammás ferte
áicat vejolašvuođaid maid kultuvrralaš ovdehusat addet.  Finnmárkku
eatnamat ja čázit Dieđáhusas namahuvvo maiddái juoga mii lea
almmolaččat dovddus, muhto mii lea dakkár sámepolitihkalaš ášši
masa giddejuvvo stuorra beroštupmi.  Dát guoská Finnmárkku eatnamiid
hálddaheapmái.  Dieđán ahte lea leamaš guhkilmas digaštallan dán
birra buot bellodagain, erenoamážit Finnmárkkus.  Ráđđehus áigu
bidjat ovdan láhkaevttohusa boahtte giđa.  Ráđđehus
justiisaministara bokte lea nugo diehtibehtet ovdanbuktán
gaskaboddosaš sárgosa mas leat iešguđetlágan čovdosat guđe láhkai
eatnamat boahtteáiggis galggašedje hálddahuvvot, ja son deattuha
sakka gulahallama sihke Sámedikkiin ja Finnmárkku fylkkadikkiin ášši
gieđahaladettiin.  Dát ášši leat váttis, ja lea leamaš áddjái
čielggadit.  Seammás sáhttá leat ovdu ahte ášši lea ádjánan nu
guhká, ja ahte das lea vuđolaččat digaštallojuvvon.  Doaivvun ahte
gávdno čoavddus mainna buohkat sáhttet eallit, ja lassin doaivvun
ahte digaštallan lea mielddisbuktán ahte buohkat Finnmárkkus, sihke
sámi ja ii-sámi birrasis nanosmuvvet dáinna.  Lassedieđáhusas lea
kapihtal mii váldá ovdan alimusrievttiduomuid čáhputáššis ja
Selbuáššis.  Ráđđehus áigu árvvoštallat goappašiid duomu
vuđolaččat ovdalis namahuvvon láhkaevttohusa olis Finnmárkku
riektedilálašvuođaid ja vuođđohálddaheami birra.  Guđe muddui
duomuin šaddá mearkkašupmi sámi vuoigatvuođalávdegotti bargui
guovlluin lullelis Finnmárkku, ferte lávdegoddi ieš gávnnahit, oktan
eará čuožžovaš riektegeavadiin.  Dieđáhusas čilgejuvvojit dán
guovtti ášši váldočuoggát, ja ráđđehusa gaskaboddosaš
kommeanttat.  Válgaortnet Eará fáddá mii boktá stuorra beroštumi
Sámedikkis ja Sámedikki jienasteddjiid gaskkas, lea gažaldat
Sámedikki válgaortnega birra.  St.dieđáhusas nr.  55 daddjojuvvo ahte
Sámediggi ieš galgá beassat mearridit bajit prinsihpaid Sámedikki
válggaid hárrái.  Lassedieđáhusas lea dát muddejuvvon veaháš.  Min
vuolggasadjin lea ahte Sámedikki válggaid njuolggadusat berrejit
mearriduvvot Stuorradikkis, muhto ahte mii seammás vuordit Sámedikki
válgadoaibmagotti árvalusa ovdal go das dahkat loahpalaš mearrádusa.
Min oainnu duogážin leat earret eará gieldadoaibmagotti
mearkkašeamit stuorradiggedieđáhusaide Sámedikki doaimma birra.
Gieldadoaibmagoddi atná deaŧalažžan ahte Sámedikkis lea
lobálašvuohta, ja lea čujuhan erohusaide válgabiirriid gaskkas
jienaid hárrái mat leat juohke mandáhta duohken.

6 Gažaldat válganjuolggadusain lea maiddái konstitušuvnnalaš.
Sámedikki lea Stuorradiggi ceggen, ráđđehusa evttohusa mielde,
vuođuštusain ahte dat galgá leat ovddasteaddji orgánan sámi
veahkadahkii.  Mii gusto ieš válgaortnegii, de lea deaŧalaš ahte
Sámediggái váfistuvvo lobálašvuohta, buot sámi joavkkuin.  Sámediggi
vuođđuduvvá prinsihppii ahte veahádagaide galget váfistuvvot
vuoigatvuođat.  Danne ii leat ulbmilin ahte galget leat seamma olu
jienat juohke mandáhta duohken.  Goitge, juos váikkuhusat šaddet
beare stuorisin, de sáhttet muhtumat eahpidit lobálašvuođa.
Deaŧalaš lea ahte speallannjuolggadusaid hárrái sohppojuvvo.
Buoremus livččii danne juos livččii govdes ovttamielatvuohta,
sihke sámedikkis, stuorradikkis, iešguđet bellodagas ja iešguđet
guovllus sámediggeválggaid prinsihpaid hárrái.  Mun lean gal gullan
ahte leat leamaš garra digaštallamat Sámedikkis dán gažaldaga
birra.  Ii leat sealvi ahte gávdno čoavddus masa buohkat duhtet.
Goitge lea deaŧalaš viggat ovttastahttit nu eatnat deasttaid go
vejolaš.  Lean muđui gullan ahte Sámedikki válgaláhkalávdegotti
čielggadus lea šaddan hui buorrin raportan, mii dahká buori
vuđđosa bargat viidáseappot.  Sámi vieruiduvvamat Máhcan fas
sámepolitihkalaš vuođđolávdái.  Doppe lohká ahte
birasgáhttenbarggus ja barggus gáhttenráđđenvugiiguin háliida
ráđđehus deattuhit sámi luonddu-, kulturmuito- ja kulturbirasárvvuid
ja vieruiduvvamiid.  Dát lea dakkár gažaldat man erenoamážit
Vuodnabada gáhttema gažaldat Divtasvuona suohkanis lea dahkan
áigeguovdilin.  Gáhttenbarggus mii dál dahkkojuvvo guovllus, lea
deaŧalaš váldit mielde sámi beroštusaid plánemii ja láhčit
gáhttemii mii ii áitte guovllu bistevaš julevsámi čoahkášguovlun.
Mii gusto gáhttengažaldahkii, de leat guokte ášši maid ferte
fuopmášit.  Nubbi lea ahte sámi beroštusaid deasta boahtá ovdan ieš
proseassas, mii máksá ahte sámi beroštusat eai badjelgehččojuvvo
eaige báze guldalkeahttá.  Nubbi lea ahte válbmasit hábmejuvvon
gáhttenráđđenvugiin ferte atnit deastta sámi luondduárvvuin ja
vieruiduvvamiin.  Areálasuddjen ja boazodoallu Boazodoallu lea
guovdilis oassi sámi kultuvrras.  Boazodoalus leat máŋggat hástalusat
ovddabealde, earret eará boazodoalu areálaid suddjen.  Dieđáhusas
leat mii dása gidden fuopmášumi.  Boazodoalu areálaid suddjen sáhttá
earret eará dáhpáhuvvat plána- ja huksenlága dárkkisteami bokte.
Boazodoallu oassálastá

7 ovdamearkka dihtii dán láhkabarggu válmmaštallamii go ovddastuvvo
Plánaláhkalávdegottis.  Viidáseappot sárggastuvvojit eará dagut
maiguin váfista boazodoalu beroštusaid guovlluguovdasaš dásis,
ovdamearkka dihtii dainna lágiin ahte álggahuvvojit guovlluguovdasaš
bálddalastinarenat ja dainna lágiin ahte álggahuvvo plánaovttasbargu
gielddaid ja fylkkagielddaid rájáid rastá.  Dieđáhusas čujuhuvvo
seammás man deaŧalaš lea ahte boazodoalu hálddahan- ja stivrenorgánat
šaddet oasálažžan árrat plánaproseassaide.  Iešmearrideapmi Dál
molssun fáttá.  Lunddolaš lea ahte Sámediggi berošta doahpagis
iešmearrideapmi.  Dieđáhusas čuožžu čállojuvvon ahte ráđđehus
háliida joatkit gulahallama Sámedikkiin vai ožžojuvvo oktasaš
áddejupmi das mo álbmotrievttálaš mearrádusat rievtti birra
iešmearrideapmái galget áddejuvvot, ja sáhttit hábmejuvvot geavatlaš
politihkkan Norggas.  Ráđđehussii lea geavatlaš politihkka
deaŧalaš.  Danne lea doaivumis ahte gulahallan Sámedikkiin dán
gažaldagas šaddá nu konkrehtalažžan go vejolaš.  Gulahallan
Sámedikkiin Buoremus veahádat dahje eamiálbmotpolitihka mii oažžut
buori gulahallama bokte.  Deaŧalaš lea ahte ipmirda nuppi
geahččanvugiid ja oainnuid.  Juos bures gulahallá, ja bures máhttá
ákkastallat oainnuidis beales, de berre maiddái gullojuvvot.  Danne
dárbbašuvvo nu buorre gulahallan go vejolaš Sámedikkiin.  Seammás
lea buorre gulahallan juoga mii ii sáhte mearriduvvot, muhto
fuolahuvvot geavada bokte.  Sámediggi lea maiddái čujuhan ahte
háliidit iežaset geahččat ovttaárvosaš guoibmin gulahallamis
Ráđđehusain ja Stuorradikkiin.  Dasa háliidan dadjat ahte go olbmot
gávnnadit oktiičalmmiid dialogii, de árvvusatnet guđet guimmiideaset
dan vuođul go sis leat iešguđetlágan sajádagat.  Oažžun dihtii nu
buori dialoga go vejolaš áigu ráđđehus danne váldit Sámedikki
mielde árrat láhka- ja láhkaásahusbargguid oktavuođas.  Ráđđehus
háliida earret eará dahkat dihtomielalažžan ja soaitá nuppástuhttit
dagaldusaid láhkalávdegottiid nammadeapmái vai Sámediggái addojuvvo
vejolašvuohta ovddastuvvot, dahje vejolašvuohta nammadit
áššedovdiid, lávdegottiide mat galget čielggadit áššiid mat
namalassii gusket sámi álbmotjovkui.  Ráđđehus háliida maiddái
deattastit man deaŧalaš lea ahte Sámediggi boahtá árrat mielde
stuorát áššiid gieđahallamii, ja ahte áššit mat namalassii gusket
sámi álbmotjovkui sáddejuvvojit

8 Sámediggái gulaskuddamii.  Sámedikki gulaskuddancealkámušat
adnojuvvojit diekkár áššiin erenoamáš dettolažžan.  Ráđđehus
áigu láhčit dilálašvuođaid nu ahte departemeanttat álggahit
oktasaš geavada dáid duovdagiin.  Ráđđehus áigu lassin gulahallamii
Sámedikkiin maiddái gulahallat eaktodáhtolaš sámi
organisašuvnnaiguin, sámi ealáhusorganisašuvnnaiguin ja earáiguin
sámepolitihka hárrái.  Sis-Finnmárku Nugo namahuvvon, de lea
dieđáhusas sierra oassi mii váldá ovdan SisFinnmárkku dili.
Distriktapolitihkas galget olu gaskaoamit sirdojuvvot fylkkagielddaide
2003 rájes.  Distriktapolitihkalaš gaskaomiid juogedettiin
guovlluguovdasaš searvevuhtii galgá adnojuvvot deasta Sis-Finnmárkku
dilálašvuođain.  Ráđđehus áigu maiddái oppalaččat guorahallat
gaskaoapmeapparáhta, ja áigu earret eará nannet Davvi-Romssa ja
Finnmárkku doaibmabidjoavádaga.  Eará gaskaoapmi dán guvlui lea
Sis-Finnmárkku Gárgedansearvi.  Gielda- ja guovlodepartemeanta, man mun
ovddastan, lea addán ruđaid searvvi álggaheapmái ja veahkeha vel
gárgedankapitálain.  Mun ovdehan ahte kapitálaatnu ráhkaduvvo nu ahte
luvve priváhta, riskadáhtolaš ieškapitála.  Riskadáhtolaš
ieškapitála fitnašuvvan dáidá leamen buoremus ovdehussan juos galgá
oažžut buori ealáhusgárgedeami Sis-Finnmárkkus boahtteáiggis, ja dan
bokte oažžut láhččojuvvot lasihuvvon barggolašvuhtii ja
buoriduvvon birgenlágiide.  SisFinnmárkku Gárgedansearvvi aiddo
nammaduvvon stivrra fuolaha sihkkarit ahte nu dahkkojuvvo.  Aiddo
dalle go dieđáhus manai deaddileapmái, de gulaimet ahte Guovdageainnu
suohkan ii hálit oassálastit gárgedansearvái dál.  Mun doaivvun liikká
ahte Guovdageainnu suohkan fargga maiddái mearrida vuolgit mielde
searvái, dasgo searvvis šaddá deaŧalaš rolla guovllu ealáhuseallima
gárgedeamis.  Oktiigeassu Dát lassedieđáhus ii mielddisbuvtte
makkárge garra nuppástusaid sámepolitihkkii.  Seammás ii berre
ovdanbidjamis leat eahpádus ovttasbargoráđđehusa árvovuđđosa ja
vuolggasaji hárrái sámepolitihkas.  Nugo daddjuvvon, de hábmejuvvo
maiddái sámepolitihkka máŋgga departemeanttas fuolakeahttá iešguđet
áigodaga sámedieđáhusain.  Buoremus sámepolitihkka ožžojuvvo
áigálii sámi veahkadaga, man ovddasta Sámediggi, ja ráđđehusa
gaskaneas ipmárdusain.  Nappo lea buorre ja bajásrahkadeaddji
gulahallan rivttes geaidnu.  Seammás háliidan dadjat ahte
sámepolitihkka lea surggiidgaskasaš.  Dát máksá ahte dat lea lávdan
buot servodaga surggiide.  Danne lea váttis čohkket barggu buot
surggiide oktanaga.

9 Dieđáhusas ollásuvvo erenoamážit bargu sámi ealáhuseallima ja
sámegiela hárrái.  Mii doaivut danne ahte Sámediggi lea
bajásráhkadeaddji ja ávkkálaš mieđuhin dán barggus.
Veahádatpolitihkas dahje eamiálbmotpolitihkas lea olahuvvon dihto
dássi go veahádatjoavku atná stáhta mieđuhin iige vuosttuhin, ja
doaivvun ja jáhkán dán šaddat ráđđehusa ja Sámedikki ovttasbarggu
dovdomearkan dás ovddasguvlui.

