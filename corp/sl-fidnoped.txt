Árbevierus fidnomáhttui - álgu 


Árbevierus fidnomáhttui
Sámi máhttu fidnofágain
Norsk utgåve: Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Lean čállán váldofágabarggu fidnopedagogihkas.  
Olles barggus lea sámegiel ja dárogiel teaksta, sullii 120 gova, 200 vuollečujuhusa ja 40 siiddu mildosat. 
Deike internehtii lean bidjan olles sámegiel teavstta ja čoahkkáigeasu dárogiel teavsttas. 
Jus háliidat geahččat olles bargobihtá, sáhtát diŋgut mus bábirveršuvnna (200 NOK + porto) dahje CD-versuvnna (100 
NOK + porto).
 sveilund@online.no. 

Ovdasátni
Dát bargobihttá lea máŋgga olbmo veahki boađus. álggoš ferten namuhit iežan ovddeš 
ohppiid ja sámi joatkkaskuvllaid oahpaheddjiid. Sin haga in livčče jurddašan ge álggahit dán barggu. Stuora 
oassi dán barggus lean čállán sámi joatkkaoahpu árvvoštallama vuođul, 
Ođastus 94 oktavuođas. Háliidan giitit buohkaid geaiguin bargen ovttas árvvoštallamis, 
erenoamážit dutki Einar Bergland ja Jon Eldar Einejord, bagadalli Sámedikki 
oahpahusossodagas. Máŋga sámi fágaolbmo ja earát geain lea máhttu muhtin dáin fáttáin, 
leat addán dehálaš dieđuid, jearahallama ja eahpeformálalaš ságastallama bokte. Go lean čilgen 
barggu lásihit sámi joatkkaskuvllaid sámi sisdoalu, lean ožžon ollu veahki stivračálli Rune 
Stormo-rohkis, gii dađe bahábut guđii min ovdal go gárvvistin dán barggu. 
Mu bagadallit leat leamaš Else Hippe ja Jan Stålhane, Høgskolen i Akershus, Stabekk 
ja Aimo Aikio, Sámi oahpahusguovddážis, Anáris. Máŋggas leat veahkehan mu gávdnat 
sámegiel sániid ja dadjanvugiid, ea.ea. Inger M. Olsen, Heaika Skum, Lene Antonsen ja 
Johanna Ijäs. Mu eadni, Anbjørg Lund, ja mu eamit, Basia Glowacka, leaba lohkan olles 
dárogiel veršuvnna ja gávdnan ollu meattáhusaid ja čielggasmeahttun áššiid. Ollu giitu didjiide ja 
buohkaide geain namat eai čaga deike. čálidettin lean addán osiid čállosis olbmuide geat beroštit 
dáin áššiin ja ožžon sis ávkkálaš kommenttaid ja dieđuid. Ollu giitu!

Háliidan oamastit dán barggu sámi joatkkaskuvllaid oahpaheddjiide ja ohppiide. Sávan 
ahte muhtimat sis astet lohkat dan ja ahte sii gávdnet dan ávkkálažžan barggus ovddidit sámi 
joatkkasoahpu. Erenoamážit áiggun oamastit dan barggu Sámi joatkkaskuvla ja 
boazodoalloskuvlla skuvlalávdegoddái, mii 1997:s hilgui mu lohkanvirgelobiohcama dainna 
ákkáin ahte fidnopedagogihkka váldofága ii lean ávkkálaš skuvlii(!) Sávan ahte sámi 
joatkkaskuvllaid oahpaheaddjit, geat boahteáiggis háliidit lohkat fidnopedagogihka, šaddet 
vásihit buorit guottuid. 
Moadde sáni giela ja sitáhtaid birra
Mu bágadalli Aimo Aikio lea čállán váldofágabarggu pedagogihkas, mii ii leat mielde 
mu girjjálašvuođalisttus. Sivva dasa lea ahte mun in máhte doarvái suomagiela lohkat dan. 
Dát govvida bures mo giellahehttehusat sáhtet easttadit gulahallama sámi skuvlaáššiid birra. 
Geahččalan dihtii vealtit dakkár hehttehusaid lean čállán dán bargobihtá sihke sámegillii ja 
dárogillii. Dušše ovttain gielain in livčče beassan ávkástallan buot mu bágadalliid gealbbu 
ollásit. Ieš in čále nu bures sámegiela, muhto doaivvun ahte galgá leat vejolaš ipmirdit dan. 
Nu bures go lean nagodan, lea sámegiel ja dárogiel teavsttas seamma sisdoallu, erret dan ahte 
dárogiel teavsttas leat moadde čilgehusa mat sámegiel lohkkit eai dárbbaš. 
 Dieđalaš čállosat leat dávjá dievva sitáhtain mat leat čállon eará gillii. Lean 
dás 
jorgalan buot amasgiel sitáhtaid, nu ahte giella ii galgga leat hehttehus lohkkiide. Muhtin 
háve, gos originalteavstta doahpagat leat guovddážis, lean bidjan originála váldotekstii ja mu 
jorgalus vuollečujuhusan. Buot deaddasteamit sitáhtain leat mu.
Válddes oktavuođa!
Jus don gii logat dán háliidat váldit oktavuođa muinna, lean buoremusat olamuttus e-poastta: 
sveilund@online.no dahje telefuvnna +47-90727698 bokte. 
Jus háliidat lohkat eambbo maid  lean čállán, gávnnat dan dás: http://home.online.no/~sveilund

Sisdoallu
1. Álginsadji 
1.1. Sámi oahppu globála perspektiivvas 
1.2. Skuvla ja sámi servodat    
1.3. Mii lea sámi joatkkaoahppu?        
1.4. Sámi ja dáru gaskkas       
1.5. Fidnofágaid ja oppalasfágaid gaskkas   
1.6. Sámi ja fidnofágaid gaskkas?       
2. Luodda 
2.1. Cuolbmacilgehus    
2.2. Cilgehusat ja ráddjen      
2.3. Sámi dutkama dutkanmállet  
2.4. Mu gáldut  
2.5. Bargobihtá disposisuvdna       
3. Sámi oahpu juridihkalas ja politihkalas vuoddu 
3.1. Mii geatnegahttá Norga?    
3.2. Riikkaidgaskasas konvensuvnnat
3.3. Norgga lágat       
3.4. Stuoradiggediedáhusat sámepolitihka birra  
3.5. Oppalas oahppoplána        
3.6. Sámi joatkkaskuvllaid ulbmil       
3.7. Konklusuvdna juridihkalas ja politihkalas vuodu birra      
4. Kultuvra, identitehta ja fidnu        
4.1. Kulturduogás, kulturmáhttu ja kulturipmárdus       
4.2. Identitehtadoaba   
4.3. Nasuvnnalas ja cearddalas identitehta      
4.4. Fidnoidentitehta   
4.5. Bargojuohkin Sámis ja Norggas      
4.6. Fidnoidentitehta ja cearddalas identitehta 
4.7. Konklusuvdna kultuvrra, identitehta ja fitnu birra 
5.  Sámi máhttu - mii ja masa?       
5.1. Máhttoslájat       
5.2. Álgoálbmotmáhttu   
5.3. Sámi máhttu        
5.4. Konklusuvdna sámi máhtu birra  
6. Oahppoplánat sámi oahpus      
6.1. Oahppoplánaprinsihpat      
6.2. Sámi oahppoplánat vuoddoskuvllas   
6.3. Oahppoplánat sámi joatkkaoahpus    
6.4. Konklusuvdna oahppoplánaid birra       
7. Hotealla- ja biebmoávnnasfágat 
7.1. Hotealla- ja biebmoávnnasfágat Sámis       
7.2. Sámi máhttu hotealla- ja biebmoávnnasfágain        
7.3. Hotealla- ja biebmoávnnasfágat sámi joatkkaoahpus  
7.4. Konklusuvdna hotealla- ja biebmoávnnasfágaid birra
8. Dearvasvuoda- ja sosialfágat   
8.1. Dearvvasvuoda- ja sosialfágat Sámis        
8.2. Sámi máhttu dearvvasvuoda- ja sosialfágain 
8.3. Dearvvasvuoda- ja sosialfágat sámi joatkkaoahpus   
8.4. Konklusuvdna dearvvasvuoda- ja sosialfágaid birra  
9. Huksenfágat    
9.1. Huksenfágat Sámis  
9.2. Sámi máhttu huksenfágain       
9.3. Huksenfágat sámi joatkkaoahpus 
9.4. Konklusuvdna huksenfágaid birra        
10. Mekánalas fágat      
10.1. Mekánalas fágat Sámis 
10.2. Sámi máhttu mekánalas fágain  
10.3. Mekánalas fágat sámi oahpus       
10.4. Moadde boares ruovdebiergasa  
10.5. Konklusuvdna mekánalas fágaid birra   
11. Coahkkáigeassu ja konklusuvdna       
11.1. Sámi fidnooahpu vuoddu    
11.2. Gáldut sámi máhtu birra   
11.3. Cuolbmacilgehusaid vástádusat 
11.4. Joatkkaluottat    

1. kapihtalii





 







¿


Árbevierus fidnomáhttui - 1 


Árbevierus fidnomáhttui
Sámi máhttu fidnofágain
Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001

Dán bargobihtá álgosiidui

1. Álginsadji
"Sámi máhttu - sámi joatkkaoahpu vuođđu". Nu gohččoduvvui seminára maid Sámi 
joatkkaskuvllaid stivra lágiidii jagis 1998. Dađe bahábut seminára namma ii muital nu ollu otná duohta dili birra, 
muhto baicce sávaldaga dahje višuvnna birra. Dáinna čállosiin sáván ahte sáhtán addit 
veahá veahki buktit duohtavuođa lagabui višuvdnii.  
Ieš lean beassan oahpásmuvvat sámi joatkkaoahpuin vuos jagi oahppin ja muhtin 
jagiid maŋŋil logenare jagi oahpaheaddjin. Maŋŋil go heiten skuvllas jagis 1998 lean ee. 
searvan lágideames namahuvvon seminára, searvan árvvoštallamii Ođastus 94 váikkohusaid sámi 
joatkkaohppui ja ráhkadan evttohusa Sámi joatkkaskuvllaid strategalaš plánii. Sihke dan botta go bargen oahpaheaddjin ja dan 
maŋŋil lean searvan oahpponeavvobargui. Vásahusat ja máhttu maid dan bokte lean ožžon, lea 
dehálaš vuođđu dán bargui. Juoidá lean čállán ovdal 
(gč. girjjálašvuođalisttu) muhto mus leat maiddái ollu vásahusat maid ovdal in leat bidjan 
báhpira ala. 

Sámi joatkkaoahpu árvvoštallan čujuhii dasa ahte máŋgga fágas gávdnojit sámi 
máhttu, mii dálá skuvllas ii boađe doarvái bures ovdan. Sávan dáinna čállosiin konkretiseret 
makkár sámi máhttu gávdno muhtin fágasurggiin ja addit moadde jurdaga mo dát máhttu 
sáhttá geavahuvvot sámi joatkkaoahpus. Seammás sávan ahte dán čállosis leat oasit mat 
sáhttet leat ávkkálaš maiddái eará sámi ja máŋggakultuvrralaš ohppui.
Dát vuosttaš kapihtal muitala mii lea sámi oahpu álginsadji ja mii lea mu álginsadji. 
Nuppi kapihtalis čájehan luotta maid áiggun vázzit dan álginsajis. Bijan gažaldagaid maid 
áiggun vástidit ja čilgen bargovugiid ja gálduid maid áiggun geavahit.
álggos mii áigut geahččat sámi oahpu globála oktavuođas.

1.1. Sámi oahppu globála perspektiivvas 
Jurddašit globálalaččat - doaibmat báikkálaččat. Dát sánit, maid ON:a 
birasgáhttenkonferánsa Rio de Janeiros jagis 1992  dagai beaggán miehtá máilmmi, sáhttá 
maid leat dán bargobihtá dovdosátni. Nuppi bealde dát čálus lea hui báikkálaš, go orru leame 
dušše guovtti sámi joatkkaskuvlla fidnofágaoahpu birra. Muhto nuppi bealde fas oainnán dán 
barggu oassin ollu stuorát perspektiivvas, namalassii rahčamis dán ovdii ahte buot álbmogiin 
galgá leat vuoigatvuohta oažžut oahpu, mas lea iežaset kultuvrrat, iežaset gielat ja iežaset 
máhtut vuođđun. Danin áiggun gieđahallat sámi máhtu guovtti bealis, globálalaš ja 
báikkálaš 
perspektiivvas, ja geahččalit čatnat dáid guokte perspektiivva oktii. Dan dagan dainna lágiin 
ahte jearan sáhttá go riikkaidgaskasaš konvenšuvnnat váikuhit sámi joatkkaohppui ja sáhttá go 
báikkálaš máhtu geavaheapmi ja sámi oahppoplánat mearkkašit maidege maiddái earáide go 
sámi joatkkaskuvllaid ohppiide ja oahpaheddjiide. 
 1970-logus šattai riikkaidgaskasaš álgoálbmotovttasbargu, masa sámit serve álggu 
rájes. Dán barggu dihtii leat eará álbmogat ipmirdišgoahtán álgoálbmogiid 
dilálašvuođaid ja 
sin vuoigatvuođaid. Oahpahusgažaldagat leat álo leamaš guovddážis riikkaidgaskasaš 
álgoálbmotbarggus. Sámi bealde lea erenoamážit Sámi allaskuvla ja Sámi 
oahpahusráđđi 
ovttasbargan eará álgoálbmogiiguin oahpahusáššiin. Dutkanásahusat leat guorahallan ja 
veardidan álgoálbmogiid oahppodiliid. UNESCO lea guorahallan rávesolbmuidoahpu 
álgoálbmogiid várás birra máilmmi , eará guorahallamat gusket erenoamážit árktalaš 
guvlui. 

Rio-konferánssa mearrádusas Agenda 21 celkojuvvo ea.ea. man dehálaš álgoálbmogat 
ja álgoálbmotmáhtu lea go áigu gáhttet luonddu ja sihkkárasttit nana ja bistevaš ovdánahttima. 
čuovvovaš sitáhta heive hui bures Norgga ja Sámi dili birra: 

26. kapihttal: Nannet álgoálbmogiid rolla
álgoálbmogat, geat leat oalle stuorra oassi máilbmi olmmošlogus, dárbbašit ođasmahtti 
luondduriggodagaid ja ekovuogádagaid doalahit iežaset čalggu.
Máŋgga buolvvi čađa sii leat ovddidan ollislaš, árbevirolaš, dieđalaš dieđu 
iežaset eatnama, 
luondduriggodagaid ja birrasa birra. álgoálbmogiid vejolašvuohta praktiseret bistevaš 
ovdánahttima iežaset eatnamis lea ráddjon ekonomalaš, sosiála ja historjjálaš dahkkiid bokte. 
......
Ráđđehusat galggašedje dahkat álgoálbmogiid vuoigatvuođaid ja geatnegasvuođaid oassin 
našuvnnalas lágas. Riikkat galggašedje maiddái heivehit lágaid ja politihka doalahin dihtii 
dábiid ja gáddjet álgoálbmogiid oamásteami, dan gaskkas jurddagiid ja máhtu.....
Ráđđehusat ja riikkaidgaskasaš organisašuvnnat galggašedje vuhtiiváldit árvvuid, 
árbevirolaš máhtu ja luondduriggudathálddašeami maid álgoálbmogat atnet birget sin 
birrasis, ja atnit dán máhtu eará guovlluid ovdánahtiimii.  

1.2. Skuvla ja sámi servodat
Oahppan ja máhttosirdin lea árbevirolaš sámi servodagas leamaš guovtti luotta bokte: 
Eahpeformála oahppan bearrašis ja lagasbirrasis ja formála oahppan skuvllas . Daid guovtti 
luotta gaskkas lea leamaš unnán oktavuohta, ja oalle muddui dát luottat leat leamaš 
vuostálagaid.
Eahpeformála oahppu lei vuostážettiin stuorabearraša bokte, muhto maiddái earát, 
nugo risváhnemat ja gáimmit leat searvan. Erenoamážit boazodoalus lei dábálaš ahte nuorra 
olbmot barge moadde jagi reaŋgan /biigán. Dát váikkuhii oahppamii guovtti lahkái. Nuppi 
bealde lei reaŋga/biigá, unnimusat vuosttáš áiggi, ieš muhtin lágán oahpahallin.  Ja nuppi 
bealde fas lei biigá / reaŋga mielde oahpahit bearraša mánáid.

Dát oahppu lei praktihkalaš oahppu, gos mánát ohppe maid dárbbašedje birget 
luonddus, guođihit sávzzaid dahje bohccuid, bivdit, murjet ja čoaggit rásiid, málestit, 
duddjot ja gilvit eatnama. Muhto ovttas praktihkalaš oahpuin lei teorehtalaš ipmárdus, sosiála 
norpmat ja árbevierut. Johan Daniel Hætta čilge dán ná: "Praktihkalaš barggu bokte lea sihke 
oahppan mo bargat gieđaiguin ja ožžon vuođustusa manne láve dahkat nie. Ideologiija ja 
praksis čuovvoba giehtalagaid."  Dát oahppu sisttisdoalai maiddái dan maid otne gohččodit 
ekologalaš máhttun; mo geavahit luondduriggodagaid bilitkeahttá boahteáiggi eallinvuođu. 
Oahppu lei sosialiseren sámi báikkálaš servodahkii, gos sirdojuvvojedje árvvut, lávlagat, 
luođit ja máidnasat. Oahpahan- ja oahppanvuogit ledje vuostážettiin searvat praktihkalaš 
bargui ja stoagadettiin áđđestallat rávesolbmuid barggu (omd. njoarosteapmi, gárdit allagiid). 
Máinnasteami bokte sirdojuvvojedje dieđut ja guottut. In áiggo dás čilget sámi árbevirolaš 
bajásgeassima dárkkileabbo, muhto čujuhan girjjálašvuhtii, erenoamážit Johan Daniel Hætta, 
Anton Hoëm , Asta Balto  ja Kerttu Vuolab.
Formálalaš skuvlaoahpu álggahii ja stivrii stuoraservodat. Norggas ožžo vuosttaš sámit 
oktavuođa skuvllain 1700-logu álggos. Eiseválddiid ulbmil skuvllain lei dahkat sámiid 
risttalažžan ja oahpahit sin dárogiela. Dađistaga šattai maid ulbmilin jávkadit sámegiela ja 
sámi kultuvrra ja dahkat sámiid ollášit dážan. 
Mun lean čállán čoahkkáigeasu sámi skuvlahistorjjás, prošeaktabargun 
fidnopedagogihka váldofágas.  Dát prošeaktabargu lea dán váldofágabarggu ovdabargun. 
Danin in áiggu geardduhit historjjá dás, muhto baicce ráđđet lohkki lohkat mu 
prošeaktabarggu. 
Dološ áiggi skuvla lei guovtti láhkai amas máilbmi sámi ohppiide. Go skuvla deattuhii 
dušše girjjálaš máhtu, lei skuvla amas buot ohppiide Norggas, geain ii lean girjjálaš biras 
ruovttus, ohppiide geat bohte bargiid-, eanandoallo- dahje guolástusbirrasis. Dan muddui ahte 
oahppogirjjiid sisdoallu lei čadnon eallimii ja lundui olggobealde skuvlla, lei dábálaččat 
Lulli-Norgga diliid birra. Dasa lassin sámi ohppiin lei skuvla amas gillii, maid máŋggasat eat 
ipmirdan oppanassiige go álge skuvlii. Oahpaheddjiin dábálaččat ii lean gielalaš ii ge 
kultuvrralaš duogaš ipmirdit ohppiid vuođu. Skuvllat ledje dávjá internahtaskuvllat, gos 
oahppit fertejedje orrut guhkkes áiggi ain hával eret bearrášis, dan rájes go ledje 6-7 
jahkásažžan. Nie šattai skuvla hehttet oahpaheami bearrášiin, go mánát eai beassan searvat 
bearraša beaivválaš eallimii. Oktiibuot dát dilli mielddisbuvttii ahte oahppit eai háliidan 
dahkat eambbo go dárbbašlaš skuvllas. Skuvlamáhttu ii adnon ávkálažžan eallimii 
maŋŋil 
skuvlla, baicce vahágin. Váhnemat eai movttiidahttan mánáid váldit skuvlabarggu duođasin, 
ja sin muittut iežaset skuvlavázzimis ledje dávjá nu bahát ahte sii hupme nu unnán go vejolaš 
skuvlla birra. Sis lei dábálaččat heajus vuođđu veahkehit ohppiid skuvlabargguin. Edmund 
Edvardsen  ja Anton Hoëm leaba čilgen dán, iešguđege guovllus ja áiggis. Anton Hoem 
cealká dan ná: "Go lei oppalaš norggalaš servodat mii lei skuvlla ovttasbargobealli, ii fal 
báikkálaš sámi servodagat, lei lunddolaš ahte skuvla galggai addit oppalaš dieđuid Norgga 
riikkakultuvrra birra, ja dát definerejuvvui vuođđočuvgehussan. Seammá lunddolaš lei dalle 
hilgut sámi kultuvrra báikálaš servodagaid kultuvran, ja oahpahus dan vuođul nugo 
sisabuktin guđege sámi báikkálaš servodahkii. Dáinna lei duođaid hui unnán vejolašvuohta 
ahte váhnemat sáhte vásihit pseudodohkkeheami duohta dohkeheapmin, sámi váhnemin 
doaibmat skuvlla ovttasbargobeallin"  

 
Sámit fertejedje ovdal máhttit buotlágán barggu. Dán mii oaidnit dás dološ goađis 
Gáhpirvákkis Sáččás.  
Samar måtte før kunne allslags arbeid. Det ser vi av inventaret i denne gamle gammen i Kaperdalen på 
Senja. Foto: SL.
Easka 1960-logu loahpa rájes lea sámegiella ja sámi kultuvra dađistaga beassan sisa 
muhtin skuvllaide Norggas. Muhtto ain lea dáža skuvla mii lea vuođđu. Dan muddui ahte lea 
sámi sisdoallu, lea dáža skuvla mii lea unnit aht eanet heivehuvvon sámi diliide. 
Norgga bealde  lea čállon okta váldofágabargu pedagogihkas man fáddá lea sámi 
máhttu ja sámi máhtu geavaheami skuvllas . Nuppi váldofágabargu lea jođus . Muhto ii 
oktage dain lea fidnofágalaš oahppu fáddán. Dán barggus áiggun hukset viidáseabbut sudno 
barggu vuođul ja iskat mo sáhttá váldit sámi máhtu fidnofágaoahpu vuođđun.

1.3. Mii lea sámi joatkkaoahppu?
Buot njealje riikkas gos sámit orrot, gávdnojit muhtin muddui sámi joatkkaoahppu. 
Guđege riikkas Norggas, Ruoŧas ja Suomas leat skuvllat main lea sámi namma, ja mat jogo 
leat stáhtalaš skuvllat dahje privahta skuvllat main lea stáhtadoarjja. Dain skuvllain leat 
erenoamáš sámi suorggit nugo duodji ja boazodoallofágat/ meahccefágat, muhto muđuid dat 
oahpahit buorre muddui oahppoplánaid mielde mat leat anus olles riikkas. Norggas leat 
erenoamáš sámi oahppoplánat dušše fágain: sámegiella, dárogiella ja duoji JK1 ja 
boazodoalu 
JK1 ja JK2 suorgefágat. Dása lassin gávdno sámi kulturoahppu, vejolaš suorge- dahje 
válljenfágan, mii ii vel leat váldon atnui. Buot sámi joatkkaskuvllain lea oahppu buore 
muddui riikkagillii, sámegiella geavahuvvui muhtin muddui, ohppiid ja oahpaheaddjiid 
gealbbo mielde. Muhtin "dábálaš" joatkkaskuvllat addet maiddái oahpu sámegielas. Ruoššas 
ii gávdno sierra sámi skuvla, muhto lea fidnoskuvla mii addá oahpu sámegielas, duojis ja 
boazodoalus. Livččii miellagiddevaš veardidit dáid riikkaid sámi joatkkaoahpu, muhto dát han 
gahččá olggobealde dán barggu rámmaid. Dán rájes áiggun čállit dušše 
Norgga bealde dili 
birra. 
 
(Govva)
Duodji lea álo leamaš guovddáš oassi sámi oahpus. Dá lea oahppi ráhkadeame 
giissá, Sámi joatkkaskuvllas ja boazodoalloskuvllas. 


Lassin sámi joatkkaskuvllaide ja fylkagielddalaš joatkkaskuvllaid sámegieloahppui 
gávdnui jagi 2000 rádjái maiddái sámi álbmotallaskuvla, mii Norga Sámemišuvdna 
oamástii. 
Dát skuvla dagai ovdal dehálaš barggu, go skuvllas oahpahuvvui sámegiella ja sámekultuvra 
velá dáruiduhttináiggis. Dattege in áiggu gieđahallat álbmotallaskuvllaid dás, go dát 
bargobihtá fáddá lea eavttut mii sámi máhtus lea almmolaš skuvllaid siste. álbmotallaskuvllat 
eai leat oahppolága vuolde, dat eai atte fidnogealbbu eai ge lohkangealbbu, ja eai dárbbaš 
čuovvut našuvnnalaš oahppoplánaid. Dán skuvllain lea danin eanet friddjavuohta ieš válljet 
oahpu fáttáid ja bargovugiid. Dát dagaha ahte Sámi álbmotallaskuvllas jáhkimis lei eambbo 
sámi sisdoallu go dan mii sámi joatkkaskuvllain lea. Orru leame nu ahte jus muhtin skuvla 
Norggas galgá ieš beassat válljet man ollu sámi sisdoallu galgá leat, de skuvla ferte leat 
olggobealde almmolaš skuvlavuogádaga. 
Ođastus 94 árvvoštallan  meroštalai sámi joatkkaoahpu ná: buot oahppu sámi 
joatkkaskuvllain, fylkkagielddalaš joatkkaskuvllain oahppit geain lea sámegiella fágan 
ja oahppahallit sámi fágain.  Dán oktavuođas áiggun dušše gieđahallat sámi 
joatkkaskuvllaguoktasa, ja vuostážettiin fidnofágaid. 

1.4. Sámi ja dáru gaskkas
Otná sámi joatkkaskuvllaid ruohttasat leat "Statens heimeyrkesskole for samer", 
maŋŋilis gohččoduvvon "Den samiske yrkes- og husflidsskole" ja "Karasjok gymnasklasser 
med samisk". Otne skuvllat gohččoduvvojit Sámi joatkkaskuvla ja boazodoalloskuvla / 
Samisk videregående skole og reindriftskole (SJSBS) ja Sámi joatkkaskuvla Kárášjogas / 
Samisk videregående skole, Karasjok (SJSK).
Goappašiid skuvlla leat olles áiggi eallán guovtti gáibádusa gaskkas. Dat galget addit 
sihke sámi oahpu ja našuvnnalaš norggalaš oahpu. Oktasaš ulbmil ("ulbmilparagráfa"), mii 
skuvllain lea leamaš 1991 rájes, cealká: 
"Sámi joatkkaoahpahusa galgá bargat dan ala ahte formaliseret, ovddidit ja heivvehit 
máhtuid ja gálggaid, sámi servodaga miellaguottuid, norpmaid ja árvvuid mielde. 
Oahpahus galgá nannet ohppiid sámi identitehta ja addit sidjiide vuođu fievridit sámi 
kulturárbbi viidáset. Sámi joatkkaskuvllain lea erenoamáš ovddasvástádus addit oahpu 
sámegielas ja sámegillii, sámi kultuvrras, historjjás ja bargoeallimis. Oahpahus galgá addit 
ohppiide gelbbolašvuođa válljet dienaslági dahje viidáset oahppu sihke sámi, dáčča ja 
riikkaidgaskasaš servodagas. Sámi joatkkaskuvllain lea maid ovddasvástádus leat 
ressursaguovddážin rávesolbmuidohppui, ealáhusaide ja almmolaš doaimmaide sámi 
servodagas.  
Dán ulbmilis lea sávaldat gokčat visot, addit oahpu sámi servodaga, Norgga servodaga 
ja máilbmeservodaga várás. Muhto dát lea seammás čoavddehis vuostálasvuohta: Mo galgá 
vuoruhit dáid ulbmiliid gaskkas? Man muddui lea našuvnnalaš oahppu relevanta sámi 
servodaga várás? Ja man muddui livččii sámi oahppu relevanta riikkaservodaga várás? 
Sámi joatkkaskuvla Norggas galgá ovttastit sámi ja dáru oahpu. Muhto sámegiella ja 
dárogiella, sámi kultuvra ja dáru kultuvra eai leat ovttadássásaččat servodagas eai ge skuvllas. 
Danin skuvllas čađat lea vuostálasvuohta našuvnnalaš norggalaš ja sámi gaskkas, sihke hámi 
ja sisdoalu dáfus. Dát vuostálasvuohta gávdno sihke oahppoplána-, hálddahus- ja 
oahpaheaddjidásis ja klássalátnjadásis. Vaikko vuostálasvuohta ii álo lea oidnosis, dat lea 
dattege dearrasis juohke skuvlabeaivvi ja skuvladiibmu.
Vuostálasvuohta galgá go vuoruhit dáru vai sámi sisdoalu, boahtá ovdan máŋgaláhkai; 
oahpahusgielas, fáttáid ja oaidninsaji válljemis, ohppiid sisaváldimis ja oahpaheddjiid 
virgáibidjamis. Dáid gaskkas áiggun dás gieđahallat fáttáid válljema ja oaidninsaji. Go 
guoská 
eará áššiide, čujuhan Ođastus 94 árvvoštallanraporttaide.

1.5. Fidnofágaid ja oppalašfágaid gaskkas
Otná joatkkaoahppu lea šaddan guovtti árbevierus, fidnooahpus ja akademalaš oahpus. 
Vuostálasvuohta dáid árbevieruid gaskkas mii gávdnat juohke dásis oahppoplánaid rájes gitta 
beaivválaš deaivvadeami rádjái oahppi ja oahpaheaddji gaskkas. Dán birra lea čállon máŋga 
girjji.  
Fidnofágaoahpaheddjiin ja oppalašfágaoahpaheddjiin lea dávjá iežálágán 
seahtoduogáš, 
oahppoduogáš ja iežálágán vásáhusat olggobealde skuvlla bargoeallimis. 
Vuostálasvuođat dán 
guovtti oahpaheaddjijoavkku gaskkas lea dovddos fenomena Norgga joatkkaskuvllain, dan 
rájes go fidnoskuvla ja gymnasa biddjojuvvojedje oktii joatkkaskuvlan jagis 1976. Dát lea 
earret eará boahtán ovdan vuostálasvuohtan ovddeš fágaservviid Fágaoahpaheaddjisearvvi ja 
NUFO gaskkas, otne Oahpaheaddjilihtu siskkobealde. Dat oidno ea.ea. dainna ahte 
oahpaheddjiid gaskkas lea guđege lágán oainnut Ođastus 94 ektui.
Sámi joatkkaskuvllaguoktásis lea nuppelágán duogáš. Nuppi skuvla álggii čielga 
fidnoskuvlan, go nubbi fas lei gymnása/gávpeskuvla. 1980-logu rájes leat goappašat skuvllat 
dađistaga rievdan buotbeallásaš joatkkaskuvlan main leat sihke fidnofágat ja oppalašfágat. 

1.6. Sámi ja fidnofágaid gaskkas?
Vuostálasvuohta sámi ja dáru gaskkas gávdno buot skuvllain main lea sámi oahppit. 
Vuostálasvuohta fidnofágaid ja oppalašfágaid gaskkas gávdno buot joatkkaskuvllain. Dat mii 
sámi joatkkaskuvllain lea erenoamáš, lea ahte dát guokte vuostálasvuođa doibmet oktanaga. 
áiggun unna, álkkiduvvon sárggosiin čájehit mo sámi joatkkaoahppu gesso guđege guvlui, 
dáru ja sámi gaskkas ja praktihkalaš/fidnofágalaš ja teorehtalaš/akademalaš hámi ja sisdoalu 
gaskkas. 

Sámi                                    
Akademalaš 
 Fidnofágalaš
Dáru       
(Sárggastus: ) Ruossalaš beroštumit sámi oahpus.

Buot njeallje perspektiivva fertejit leat mielde buotbeallásaš sámi joatkkaskuvllas. 
Muhto vaikko buohkat orrot otne leame ovtta oaivvilis dáinna, lea dan ovttamielalašvuođa 
duohken oalle stuora vuostálasvuođat. Go muhtin olmmoš skuvllas, leš go rektor, 
oahpaheaddji, oahppi dahje kántorbargi geassá dán gori muhtin guvlui, sivva sáhttá leat sihke 
dan olbmo gealbbu dahje váilevaš gealbbu, ja dihtomielalaš dahje dihtomielahis oainnut. 
Gealbu ja oainnut sáhttet mannat ovtta guvlui, muhto sáhttet maid mannat guđege guvlui, 
nugo mun bargen sámegiel oahpahusa ovddas, váikko ieš oahpahin eanemusat dárogillii.



Sámi joatkkaskuvllain lea sihke vuostálasvuohta sámi ja dáru gaskkas ja fidnofágaid ja 
oppalašfágaid gaskkas leamaš guhkes áiggi, muhtimin vuostálasvuohta leamaš oalle garas. 
áiggun dás geahččat mii dáhpáhuvvá go dát guokte vuostálasvuođa doibmet oktanaga, 
ja mo 
sáhttá šaddat nu ahte orro leame vuostálasvuohta fidnofága nannema ja sámegiela ja sámi 
sisdoalu nannema gaskkas. Muhto vuos áiggun geahččat veahá maŋosguvlui vai ipmirdit 
buorebut manne otná dilli lea nugo lea. 



1.6.1. Dáru ja sámi álbmotčuvgehus
Norggas lea, ovttas eará davviriikkaiguin, demokráhtalaš árbevierru, main 
álbmotčuvgehus lei guovddážis. Guđege vuolggahansajis ja guđege ulbmilis, dát árbevierru 
oidno lihkadusain nugo álbmotallaskuvlalihkadus, ođđadárogiellalihkadus, bargiidlihkadus, 
áidastuslihkadus ja čuvgehuslihtut. Ovttaskas skuvla (enhetsskole) huksejuvvui dađistaga, 
ovdal measta buot eará riikkain. Boađus lea ahte váldoservodagas measta buohkat máhttet 
lohkat ja čállit iežaset eatnigiela, ja ahte erohus intellektuála elihta ja bargiid, guolásteddjiid ja 
boanddaid gaskkas ii leat leamaš nu stuoris go máŋga eará riikkas. Davviriikkain lea maiddái 
boahtán máŋgga čeahpi ja beaggán girječálli geain lea bargi- dahje 
smávvadálolašduogaš.
Sámi álbmot lea unnán muddui beassan searvat dán ovdáneapmái. Birrasiid čuođi jagi 
sii eai ožžon oahpu sámegielas ii ge sámegillii. Dalle go sámegiella fas beasai sisa 
vuođđoskuvlii, ledje hui hárve olbmot geat máhtte čállit sámegillii. Eanetlohku sis lei gazzan 
oahpu Oslo Universitehtas. 70-jagiin bođii sámegielaoahppu Romssa Universitehtas ja álttá 
oahpaheaddjiallaskuvlla sámi ossodagas. Muhto ain lei nu ahte jus ráves sámit háliidedje 
oahppat lohkat ja čállit eatnigielaset, de sis ferte leat lohkangealbu. Ja oassi álbmogis geain lei 
lohkangealbu, lei ollu unnit sámiid gaskkas go dážaid gaskkas. 
Olbmot geain lea akademalaš oahppu čállet dávjibut čállosiid mat almmohuvvojit go 
olbmot geain ii leat akademalaš oahppu. Giellaservodagas, mii lea leamaš dulbmojuvvon, mas 
oahppu iežas gielas ii leat leamaš oassin vuođđooahpus, šaddá erenoamáš stuorra erohus 
akademihkariid ja earáid (geain lea dahje ii leat fidnooahppu) gaskkas. 


1.6.2. Sámi akademihkkárat ja fágaolbmot
Sámegiela čállin šattai nappo čadnon intellektuála elihtii, mii šattai vel eambbo elihtan 
dan dihte go sii ledje nu unnán oasáš sámi álbmogis. Alit oahppoásahusaid sámi studeanttaid 
gaskkas šattai biras gos lei vejolaš ovdánahttit sámi politihka, ea.ea. danin jo studeanttat besse 
veardidit sámiid diliid eará álbmogiid diliid ektui. Go dát nuorat bohte ruoktot sámi giliide, sii 
geahččaledje dávjá álggahit doaimmaid nannen dihtii sámegiela ja sámekultuvrra. Seammás 
sii ledje báidnán dáža oahpus maid sii ledje ožžon ja dáža birrasis gos sii ledje eallán. Dilli 
lei 
nu paradoksála ahte oažžun dihtii oahpu sámegielas ja sámekultuvrras, fertii guođđit guovllu 
gos dát giela ja dát kultuvra lei eallimis, ja dan bokte gáidat beaivválaš kultuvrras. Nu lei dilli 
nu maŋŋit go jagis 1989, go mun vulgen Guovdageainnus Romsii lohkat sámegiela. 
Suohkaniin gos ellet ollu sámit, lei sullii 1990 rádjái hui hárve vejolaš oažžut olles 
fidnooahpu. Dát guoskkái sihke praktihkalaš ja akademalaš fitnuide. Sii geat háliidedje 
fidnooahpu fertejedje vuolgit eret. Sii bohte dalle dáža birrasii, gos vejolašvuohta doalahit ja 
ovddidit sámi identitehta lei hui gárži. Nuppi bealde sii ovddidedje fidnoidentitehta, mii čanai 
sin dáža fidnoguimmiide, sii ovddidedje identitehta bohccebargin, inšenevran, vuoktačuohppin, 
veahkkedivššárin dahje koahkkan. Guovddážis sin fágain šattai ođđa 
fidnooahppu maid sii ohppe skuvllas, oahpahallin dahje bargin fitnodagain mat ledje olggobealde sámi servodaga, beroškeahttá das 
makkár sámi máhttu ja sámi árbevierut leačča fágain nugo málesteamis, viessohuksemis 
dahje dearvvašvuođadivššus. Dán dili bohtosiid áiggun čilget 4. kapihtalis, fitnu ja identitehta birra.
Vaikko dál lea šaddan vejolaš váldit oahpaheaddjioahpu ja muhtin praktihkalaš fágaid 
sámi guovllus, gáibidit ain eanaš oahpposuorggit ahte sámi nuorat muhtin áiggi guđđet sámi 
guovllu.



1.6.3. Akademihkkárat ja fidnofágaoahpaheaddjit Sámi joatkkaskuvllain
Dasa lassin, maid sáhttá vásihit miehtá riikka, lea vuostálasvuohta akademihkariid ja 
fidnofágaoahpaheddjiid gaskkas ožžon moadde erenoamášvuođa sámi joatkkaskuvllain. Sámi 
joatkkaskuvllain lea sihke oppalašfágain ja fidnofágain máŋgalágán oahpaheaddjit, sihke 
sámit ja dážat/rivggut, sihke sámegielagat ja dárogielagat.  Leat leamaš oalle máŋga 
dáža 
oahpaheaddji, sihke oppalašfágalaš ja fidnofágalaš surggiin. Eanaš sámegielat oahpaheddjiin 
leat ožžon hui unnán dahje ii okta ge eatnigieloahpu vuođđoskuvllas ja joatkkaskuvllas. 
Sámegiel oppalašfágaoahpaheddjiid gaskkas lea stuorra oassi geat leat váldán sámegiela fágan 
universitehtas dahje allaskuvllas. Muhto sámegielat fidnofágaoahpaheaddjit leat hárve ožžon 
vejolašvuođa oahppat lohkat ja čállit eatnigielaset. Dát dagaha ahte sii dábáláččat 
lohket 
unnán sámegillii, ja sii servet unnán muddui ságastallamii sámi ávissain, go eai máhte 
čállinvuogi.
Akademihkariidda, ja erenoamážit giellafágaoahpaheddjiide, giella lea sihke 
gaskaoapmi ja ulbmil. Fágaolbmot praktihkalaš fidnuin ja fidnofágaoahpaheaddjit baicce 
deattuhit oahppama praktihkalaš barggu bokte. Njálmmálaš ja čálalaš giellageavaheapmi 
galgá doarjut praktihkalaš oahpu, deháleamus lea ahte gulahallan doaibmá. Dávjá sii danin eai 
beroš nu ollu giellagáhttemis.  
Eanaš sámi fágaolbmot leat oahppan fidnoteoriija dárogiela bokte, go dárogiella lea 
leamaš oahpahusgiella ja oahpahus lea hui ollu leamaš dáža birrasis. Fidnofágaoahpaheaddjit  
leat ožžon našuvnnalaš norggalaš oahpu, ja sis leat maiddái dávjá iežas 
bargovásáhusat 
olggobealde sámi birrasa.
čoahkkáigeassun sáhttá dadjat ahte sámi joatkkaskuvllaid oahpaheddjiid gaskkas 
gávdnojit buotlágán dáin dimenšuvnnaid kombinašuvnnat. Govvidan dihtii dan ja seammas 
čilget dán bargobihtá duogáža, áiggun dadjat juoidá iežan vásahusaid birra, dáro ja 
sámi, 
fidnofágalaš ja akademalaš oahpu gaskkas. 




1.6.4. Iežan vásáhus sámi oahpus 
Nugo buot sámi joatkkaskuvllaid oahpaheaddjit, mun lean eallán namahuvvon 
vuostálasvuođaid gaskkas, ja goappašiid vuostálasvuođain lean dovdan iežan gesson 
goappašiid guvlui. áiggun muitalit vehá iežan duogáža birra, go dát sáhttá govvidit 
dehálaš 
gažaldagaid sámi joatkkaoahpu ovddideamis.
Lean bajásšaddan ovttagielat dárogielat birrasis, ja dihten unnán sámi diliid birra go 
vuosttáš háve bohten Guovdageidnui jagis 1974. Mu bearášduogáš lea eambbo girjjálaš go 
praktihkalaš, vaikko ii sáhte gohččoduvvot akademalažžan. Ii goabbáge mu váhnemiin 
beassan váldit realskuvlla ii ge gymnása, muhto barggiiga girjjálaš fidnuin. Mu dáfus sudno 
sávaldagat ledje čielggasat: Mun gálgen universitehtii ja oažžut akademalaš karriera maid soai 
eaba goassege ožžon. čiekŋalis šmiehttamusaid haga álgen gymnasii. Dađistage 
hárbmástuvven go vásihin obba teorehtalaš oahpu, maid ii oktage sáhttán dadjat masa 
geavahit. Fysihkas mis lei omd. assas girji duššefal elektrisitehta birra, muhto eat oahppan mo 
bidjat oktii goallusjohtasa. Galgen go mun joatkit dán guvlui ja šaddat teorehtihkkár ja gáidat 
eanet aht eanet eallimis? Mu vuosttáš reakšuvdna lei hilgut olles skuvlla. In gillen bargat, in 
ceavzán eksámena ja in áigon goassege šat vázzit makkárge skuvlla. Moadde jagi bargen 
barggus masa ii gáibiduvvon oahpu, ja dađistaga šattai miella oahppat praktihkalaš fága. 


(Govva:) Sámi joatkkaskuvlla mekánalaš barggahat. 
1974/75. 

Dasa lassin háliidin fárret ođđa birrasii, ja boađus lei ahte algen oahppin mašiidna - ja mekanihkarsuorggis 
Guovdageainnus, skuvllas mas dalle lei namma "Den samiske yrkes- og husflidsskole". Skuvla maid deiven skuvlajagis 1974/75 lei 
árbevirolaš norggalaš fidnoskuvla. Praktihkalaš bargu lei guovddážis ja 26 diimmu 40 diimmosaš vahkus 
leimmet barggahagas.
Barggahagas lei hárjehallan ja buvttadus; mašiidnabargu ja sveisen / dáhkun. Vaikko 
lei guhkes hárjehusráidu, de olliimet maiddái ráhkadit eará diŋggaid iežamet sávaldagaid 
mielde. Ohppiimet hui ollu, dan ektui maid mekánalaš oahppit ollet oahppat dál, Ođastus 94 
oahppoplánaid mielde. Muhto nuppi bealde mis ii lean divvunbargu oppanassiige, ja skuvllas 
ii baljo lean oktavuohta báikkálaš fitnodagaiguin ja ealáhusaiguin. Oahpaheapmi lei dárogillii, 
oahpaheaddji ii hupman ii ge ipmirdan sámegiela, dan ii ge dahkan go beali ohppiin. Ii oktage 
min hárjehusain lei čadnon sámi dahje báikkálaš kultuvrii / árbevirrui. Barggahat lei nu unni 
ahte ii lean vejolaš váldit fievrruid, mohtoriid dahje reagaid sisa. 


Sámegiella lei geatnegahtton fága dušše goarrun- ja gođđinsuorggis, ja mii geat vázze 
eara surggiid besse eaktodáhtolaččat čuovvut sámegiel álgokurssa guokte diimmu vahkus. 
Leimmet máŋgga oahppi geat reageriimet váillevaš sámegiela ja sámi sisdoalu vuostá. 
Muittán ahte muhtin oahppieahkedis dagaimet teahterbihtáža mas celkkojuvvo ahte áidna 
skuvllas mii lei sámi, lei skuvla namma - mii lei dárogillii! Go háiideimmet ráhkadahttit 
skuvlabáiddiid main lei skuvlla namma sámegillii, fertiimet ieža jorgalit "Den samiske yrkes- 
og husflidsskole".

Guovdageainnus ii lean dalle vejolaš oažžut go jagi mekánalaš oahpu, ja mun sirden 
Hammerfest yrkesskolii, gávpogis mii ii lean juste beaggán sámeustitlažžan. Doppe sii geain 
lei sámi duogáš čihke dan nu bures go vejolaš, ja mii illá gámos dovddaimet ahte min 
klássajođiheaddji lei sápmelaš. Go mun orron 13 jagi Hammerfeasttas, de lei mávssolaš ahte 
ledjen ožžon "sámi boahkuheami" Guovdageainnus. Dát dagai mu immuna dan rasisma ja 
vealáheami vuostá mii Hammerfeasttas lei sámiid ektui, ja dagai vejolažžan munnje 
bargagoahtit sámi vuoigatvuođaid bealis. Dađistaga ožžon oktavuođa sámi birrasiin mii iđii 
Hammerfeasttas. Seammas ožžon, vuos mašiidnabargioahppin, maŋŋilis mekanihkarin 
guolleindustriijas ja oahppin teknihkalaš fágaskuvlla mašiidnasuorggis, čielga fidnoidentitehta 
mekanihkarin, maid válden fárrui skuvlii go jagis 1988 ožžon barggu oahpaheaddjin skuvllas 
maid ledjen guođđán oahppin 13 jagi ovdal. 


(Govva) Hammerfeasttas vasihin birrasa mas lei unnán ipmárdus sámi vuoigatvuođaid hárrái. Muhto riiddus 
áltá-Guovdageainnueanu birra lei máiddái doppe miessemánu 1.b.-miellačájeheamis vuostálastima 
elfámuhuksema vuostá. 
Daid jagiid go mun ledjen leamaš eret sámi joatkkaoahpus, lei servodagas leamaš 
stuora sámepolitihkalaš rievdadusat. álttá-Guovdageainnu-riidu lei mielddisbuktán sámi 
lihkkadeami ja organiserema. Sámevuoigatvuođalávdegoddi lei álggáhuvvon ja lei juo buktán 
vuosttáš čielgadusa. Stuoradiggi lei mearridan Vuođđolága sámeparagráfa ja 
Sámelága. 
Vuođđoskuvllas lei šaddán vejolaš oažžut sámegiela váldogiellan 9 jagi, ja gieskat lei 
boahtán vuosttáš sámi oahppoplánat. Sámi allaskuvla lei juste vuođđoduvvon. 
Dán dilis lei "antiklimaks" vásihit skuvlla mas dál lei namma "Sámi joatkkaskuvla ja 
boazodoalloskuvla". Gal lei sámegiella fágan eanaš surggiin, muhto omd. mekánalaš fágaid
ohppiin ii lean sámegiella oppanassiige. Oahpahus lei eanaš dárogillii, ja iežan heajus 
sámegielamáhtuin ledjen guhkin eret okto. Sullii bealli oahpaheddjiin eai máhttán hupmat 
sámegillii, dušše moattis máhtte čállit. Earret erenoamáš sámi fálaldagaid, 
boazodoalu ja duoji, lei hui unnán mii sisdoalu dáfus lei earálágán go dábálaš dáža 
joatkkaskuvllas.


        Skuvla maid vázzen skuvlajagi 1974/75, lei čielga fidnoskuvla, mas mašiidna- ja 
mekanihkarsuorggi lassin lei snihkkársuorgi, dállodoallu ja goarrun ja goađđin. Ovdal go 
bohten ruovttoluotta jagis 1988 lei boazodoalloskuvla fárren Guovdageidnui, ja lei 
álggahuvvon vuođđokurssat sihke oppalašfágain ja gávpe- ja kántorfágain. Skuvla lei 
rievdadeame. Ođđa hálddahus, main lei oppalašfágalaš duogáš, bijai 
áigumužžan rievdadit skuvla fidnoskuvllas skuvlii man váldoulbmil lei addit lohkangealbbu. Sihke oppalašfága 
ja gávpefága oaččui 3-jagáš fálaldagaid, muhto fidnofágaid sadjái. Sihke snihkkár- ja 
ceahkkosuorgi heittihuvvui. Seammás hálddahusas lei áigumuš nannet sámegiela ja 
skuvlla sámi sisdoalu. Goappašiid áigumusat galge deaivvat vuostehagu. Ieš ledjen 
doaimmalaččat mielde ságastallamis, muhto leimmet oalle hárve oahpaheaddji geat sihke 
barge sámi sisdoalu ja giela ovddas ja fidnooahpu ovddas. Sii geat barge sámi ovddas lei dábálaččat 
oahpaheaddjit geain lei oppalašfágalaš duogáš dahje / ja duodje- dahje boazodoalloduogáš. Eanaš 
"dábálaš" fidnofágaoahpaheddjiin lei unnán beroštupmi hukset skuvlla sámegiela ja sámekultuvrra 
ala. Skuvlahálddahus, mii barggai garrasit nannet skuvlla sámi sisdoalu, orui seammás bargame fidnofágaid vuostá. 
Dán dilis ii lean álki geahččalit nannet sámegiela ja sámi kultuvrra fidnofágain. Erenoamážit 
šattai riidu go hálddahus háliidii váldit mekánalaš ossodagas badjel beali barggahagas, huksen dihtii 
teorilanjaid. 
Ieš ledjen guovdu dáin vuostálasvuođain, ea.ea. luohttámušolbmožin ja mekánalaš 
ossodaga váldooahpaheaddjin. Persuvnnalaččat mus lea leamaš okta juolgi guđege 
joavkkus. Mun ledjen "akademihkkár" fidnofágaoahpaheddjiid gaskkas, go mus lei dávjá 
eambbo teoriija go praksisoahpu, ja oahpahin maiddái oppalašfágaid. Seammás ledjen okta 
hárve dážain gii dađistaga sihke hupmen ja čállen sámegillii. 



1.6.5. Gáibádusat oažžut sámi sisdoalu fidnooahpus
Eanaš olbmuin, geat leat searvan digástallamii sámi servodaga ja sámi oahpu 
ovdaneami birra, leat jugo leamaš akademalaš oahppu dahje bargu čielga sámi ealáhusain, 
boazodoalus ja duojis. Daid olbmuid perspektiiva, geat barget dábálaš manuála bargguin 
dahje fágabargguin eará praktihkalaš fágain, lea hárve boahtán ovdan. Dát mii oaidnit maiddái 
digaštallamis sámi joatkkaoahpu sisdoalu birra. Ovdamearka dihtii gáibidii 
Oahpaheaddjilihttu jagis 1995 sámi oahppoplánaid "kultuvra- ja servodatrelaterejuvvon 
fágain".  Lea maiddái gullon doahpagat nugo "identitetsdannende" dahje "identitetskapende" 
(identitehtahápmejeaddji) fágat . Sihke oahpaheaddjiservviid, skuvllaid ja Sámi oahpahusráđi 
bealis lei duodji ja boazodoallu mii vuoruhuvvui, ovttas sámegielfágain. Dát lea ea.ea. 
boahtán ovdan Sámi oahpahusráđi / Sámedikki oahpponeavvoplánain.  Seammás háliidedje 
ahte galgá leat muhtin sámi sisdoallu oppalaš fágain nugo historjjás, geografiijas, 
searvodatfágain ja oskkus. 

        Muhtin fidnofágalaš surggiin lea aŋke leamaš bargu nannen dihtii oahpu sámi 
sisdoalu. Muhto dákkár bargu hárve bođii ovdan skuvllaid ja skuvlaeiseválddiid ulbmiliin. 
Vuosttáš mii almmulaččat celkkii juoidá dáid fágaid birra lei jáhkimis 
Kárášjoga Sámi 
joatkkaskuvlla rektor, Synnøve Solbakken-Härkönen, jagis 1997. Go aviissa jearai sus man 
fágain berre leat sámi oahppoplánat nammadii vuos muhtin oppalaš fágaid ja "osiin 
fidnofágain deavvašvuohta ja sosial, hotealla ja biebmoávnnasfágain ja mekánalaš fágain" . 
Stuora ceahkki ovddosguvlui lei seminára "Sámi máhttu - sámi joatkkaoahpu vuođđu", 
maid Sámi joatkkaskuvllaid stivra lágiidii juovlamánus 1998. Doppe muitaledje omd.  
dearvvašvuohta- ja huksenoahpaheaddjit mii lei ja mii sáhtášii leat sin fágaid sámi sisdoallu. 
Dáinna dát fágat, sámi oktavuođas, loktejuvvojedje ovtta dássái go historjá ja osku. Sámi 
joatkkaoahpu árvvoštallan, Ođastus 94 hárrái, čuovvulii dan go jearai buot fágaid sámi 
sisdoalu birra. Dán seminara ja árvvoštallama bokte lea boahtán ovdan ollu dieđut mat sáhttet 
leat vuođđun revideret otná sámi joatkkaoahpu. Gosa manná dál luodda viidáseappot? Sávan 
ahte dát čálus sáhttá leat veahkkin sáhcut moadde vejolaš háltti gosa sáhttá vuolgit.

Boahtte kapihtalii
Mu fierbmebáikki váldosiidu
sveilund@online.no








¿


Árbevierus fidnomáhttui - 2 


Árbevierus fidnomáhttui
Sámi máhttu fidnofágain
Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

2. Luodda
Dán bargobihtás áiggun geahččalit joatkit barggu mii álggahuvvui sámi máhtu 
semináras ja Ođastus 94 árvvoštallamis. 1. kapihtalis lean juo geažidan man háltái háliidan 
mannat. Dán kápihtalis áiggun čilget dan dárkkileapput ja čájehit muhtin "mearkageađggi" 
luotta guoras, mat leat dárbbašlaš meattildit ollen dihtii ulbmilii, ja mat sáhttet leat 
ávkkálaččat maiddái sidjiide geat mannet veahá eará háltái, earáin sániiguin 
sullásaš dutkamii ja skuvlaovdánahttimii.
 
2.1. Čuolbmačilgehus 
Sámi joatkkaoahpus lea duppalis ulbmil; addit vuođu searvat fidnoeallimii ja/dahje alit 
oahppamii ja "nannet ohppiid sámi iešdovddu ja addit sidjiide vuođu fievrredit  sámi 
kulturárbbi viidáset" . Ollu cealkámušat mat leat boahtán sámi joatkkaskuvllaid ohppiin, 
oahpaheddjiin ja hálddahusain  čájehit ahte dálá oahpus lea ollu mii váilu ovdal go skuvllat 
ollášuhttet dán ulbmila dohkálaččat.
 
Dán barggus áiggun geahččat mo sáhttá buorebut ollášuhttit ulbmila, erenoamáš 
fidnofágain, ja geahččalit čoavdit dán čuolbmačilgehusa:
Mo sáhttá sámi joatkkaskuvllaid fidnofágalaš oahppu sihke addit vuođu fidnobargui / 
viidáset oahppamii ja nannet sámi kultuvrra ja sámi identitehta?
 
Leat hui máŋga ášši mat váikuhit mo dát oahppu duođaid šaddá. Oažžun 
dihtii lagat 
oktavuođa sámi joatkkaoahpu bajit ulbmiliid ja skuvlla árgebeaivvi gaskkas, oainnán dárbbu 
dahkat rievdadusaid golmma guovllus; sisdoalu, oahpahusgiela ja bargovugiid dáfus. 
Dán 
barggus áiggun vuostážettiin geahčadit sisdoalu. áiggun digástallat muhtin dehálaš 
rámmaeavttuid mat váikkuhit vejolašvuođa addit fidnooahpu sámi sisdoalu. Seammás áiggun 
geahččalit vástidit dáid vuollálas čuolbmačilgehusaid, maid mun anán dehálaš oassin 
sámi fidnooahpu ipmárdusas. 
* Makkár oaivadusat addet riikkaidgaskasaš konvenšuvnnat ja Norgga lágat sámi 
oahpahussii, ja man muddui dát berre dagahit ahte dálá praksis rievdaduvvo? (3. kap.)
* Mo sáhttá fidnoidentitehta ja sámi identitehta ovdáneapmi nannet nuppi nuppi? (4. 
kap.)
* Mat leat sámi máhtu dovdomearkkat? Mo sáhttá sámi máhttu leat ávkkálaš skuvllas? 
(5. kap.)
        * Mo váikkuhit oahppoplánastruktuvrrat sámi joatkkaoahpu evttuide? (6. kap.)
        * Makkár erenoamáš sámi máhttu ja erenoamáš sámi ealáhusat ja bargoeallin lea, 
mii lea čadnon guhtegii dáidda oahpposurggiide: 
        - hotealla- ja biebmoávnnasfágat? (7. kap.)  - dearvvašvuođa - ja sosialfágat (8.kap.)
        - huksenfágat (9. kap.)                    - mekánalaš fágat (10. kap.)
         * Dagaha go dát ahte fidnofágalaš oahppoplánat, mat stivrehit dála sámi joatkkaoahpu, 
berret rievdaduvvot? (7.-10. kap.)

Áiggun geassit čoahkkái dáid vuollálas čuolmmaid guđege kapihtala loahpas ovdal go 
olles bargobihtá loahpas čálán ollislaš čoahkkáigeasu. 

        2.2. Čilgehusat ja ráddjen
        čuolbmačilgehusat maid lean bidjan bajábealde gusket oalle viiddis áššiide. Vealtin 
dihtii gieđahallat beare ollu lean ferten ráddjet barggu. Dás áiggun digástallat moadde 
čuolmma maid lean deaivan dán ráddjemis. 
 
        2.2.1. Sisdoallu, giella ja bargovuogit sámi joatkkaoahpus
Sámegiella lea dehálaš oassi sámi oahpus. Muhto lea vejolaš oahpahit sámegillii 
measta sámi sisdoalu haga, jus dušše jorgala dálá oahppoplánaid ja oahppogirjjiid ja oahpaha 
girjji mielde. Lea maiddái vejolaš, muhtin muddui, addit oahpu mas lea sámi sisdoallu, vaikko 
oahpaheami váldogiella ii leat sámegiella. Go guoská oahpahusgillii, áiggun čujuhit dasa maid 
ovdal lean čállán dán birra, ea.ea. Ođastus 94 árvvoštallamis  ja prošeaktabargu pedagogalaš 
vuođđooahpus (PPU) . In áiggo dás gieđahallat ohppiid ja oahpahalliid gealbbu čađahit oahpu 
sámegillii, muhto áiggun geahččat man muddui gávdno dáin fidnofágain sámegiel 
girjjálašvuohta ja fágagiella. 
Bargovuogit leat buorre muddui sisdoalu duohken. Easká go lea čielggas ahte muhtin 
fágas galgá deattuhit sámi ja báikkálaš sisdoallu, lea áigi jurddašit geavahit 
eahppeformálalaš máhttu mii gávdno olggobealde skuvlla, bivdit ohppiid dahkat iskademiid báikkálaš 
servodagas ja muđuid heivehit bargovugiid sámi sisdoalu ektui. 
Dutkan čájeha ahte sámit ja inuihtat, geain lea oktavuohta árbevirolaš kultuvrrain, 
buorre muddui ohppet earáláhkai go olbmot geat šaddet bajás oarjemáilmmi kultuvrrain ja 
gávpogiin.  Ulbmil ferte leat ovdánahttit bargovugiid skuvllas mat eambbo go otná 
oahppoplána- ja oahpaheaddjistivrejuvvon oahppan huksejuvvo sámi oahppanárbevieruid 
vuođul. Dáid sáhttá dadjat ahte buore muddui leat seamma go inuihtaid oahppanvuogit, mat 
leat čilgejuvvon ná: ".. inuihtaid oahppama dovdomearka lea ahte mánáin lea 
ovddasvástádus iežaset oahppamii. Oahppan dáhpáhuvvá buorre muddui áiccama, 
ađđestallama, eksperimenterema ja hárjehallama bokte."  
Dás lea stuora dárbu dahkat dutkan- ja ovdánahttinbarggu. Vuođđoskuvlla ja dan sámi 
oahppoplánaid ektui lea dahkkon juoidá , muhto joatkkaoahpu ektui lea leamaš unnán 
systemáhtalaš bargu. 
áiggun muhtin muttui čállit bargovugiid birra guđege fágas, muhto deattuhan 
eanemusat sisdoalu. 

2.2.2. Geográfalaš guovlu
Vuosttaš kapihtalis čállen ahte áiggun gieđahallat sámi joatkkaoahpu Norgga bealde, 
erenoamážit sámi joatkkaskuvllaid fidnofágalaš surggiid. Muhto go čálán sámi máhtu 
birra, oaivvildan sámi máhtu miehtá Sámis. Sivva dasa lea ahte sámi skuvllat galget addit dieđuid 
olles sámi kultuvrra birra, eai fal dušše báikkálaš diliid birra. Historjjálaš gáldut leat 
maiddái hui bieđgui ja ollu máhttu lea jávkán. Jus ii leat vejolaš gávdnat dieđuid muhtin 
fágasuorggis omd. Sis-Finnmárkkus, sáhttá leat vejolaš gávdnat dan Lulli-Romssas dahje Suoma bealde. 
Gávdnan dihtii sámi máhtu fidnofágain lea danin dárbbašlaš geavahit olles sámi kulturárbbi 
ja olles Sámi.
        Go guoská sámi joatkkaskuvllaid fidnofágalaš bargoguvlui, de šaddá earáláhkai. 
Lohkansuorggit boazodoallu ja duodji leat mearriduvvon riikkasuorgin, ja dát suorggit 
rekrutterejit prinsihppalaččat olles Norgga bealde Sámis. Fidnofágalaš surggiin, maid mun 
deattuhan, ii leat čielga meroštallon rekrutterenguovlu. Praktihkalaččat oahppit bohtet 
eanemusat guossoheaddjisuohkaniin ja eará suohkaniin sámegiela hálddašanguovllus.   Go 7.-
10. kapihttaliin geahččalan čilget sámi guovllu ealáhusaid, de deattuhan vuosttážettiin dáid 
suohkaniid. Eará guovllut leat maid unnit aht eanet sámi guovlun, muhto lea hálddahusguovlu 
mii lea ohppiid deháleamus vásáhusduogáš go bohtet skuvlii, ja lea dán guovllus ahte eanaš 
oahppit ohcet barggu go gerget skuvllas.

2.2.3. Fágaid ráddjen
        Fágaguovllut eai leat lunddolaš guovllut, mat álo leat okta ja seamma. Eará riikkain sii 
juhket fágaid earáláhkai go Norggas, ja dáppe maid lea áiggi mielde rievdan mii lea fága ja 
mii lea lohkansuorgi. Go sámi fidnomáhttu formaliserejuvvo ja galgá heivehuvvot Norgga 
skuvlavuogádahkii, de šaddet čuolmmat go ii gávdno oktasaš ipmárdus juste mii muhtin fága 
lea. Sámegiel doaba "duodji" sisttisdoallá buot barggu mii dárogillii gohččoduvvo "handverk" 
ja "husflid", ja geavahuvvo maiddái muhtimin vuoiŋŋalaš barggu, nu go čállinbarggu, birra.  
1980-logu rájes duodji formaliserejuvvui fágan vuođđoskuvllas, joatkkaskuvllas ja 
allaskuvllas, šattai oahpahalleortnet ja fágareivve. šattai dárbbašlaš defineret ja ráddjet fága. 
Dát ráddjen ii dáhpáhuva fága ii ge sámi servodaga dárbbu mielde, muhto heivehan dihtii fága 
Norgga skuvlavuogádahkii. Dákkár garra fágajuohkin lea sámi árbevieru vuostá, ja mu mielas 
lea dárbu luovvanit dan, erenoamážit sámi joatkkaskuvllas. Fágajuohkin ii berre hehttet 
ohppiid duddjomis ollislaš buktagiid. Otne gullá mekánalaš fágaide dahkat niibedeari, muhto 
duodjefágii ráhkadit nađa ja dohpa. Mu mielas goappašat oahppijoavku berrešii beassat 
ráhkadit olles niibbi.  
    Sáhttá han jearrat lea go vuostálasvuohta hupmat sámi máhtu birra fidnofágain, dákkár 
fágarájiiguin mat leat Norgga skuvllas, go árbevirolaš sámi praktihkalaš máhtu dovdomearka 
lei ahte ii lean garra rájit fágaid gaskkas. Dattege ferten dás čuovvut otná fágajuohkima, ja 
váldit joatkkaskuvlla vuođđokurssaid vuođđun. Muhto áiggun čatnat fágaid historjái ja 
kultuvrii earáláhkai go lea leamaš dábálaš fidnofágain. Dás geavahan duoji ja 
boazodoalloplánaid ovdamearkkan, go dát fágat leat eambbo čadnon kultuvrralaš oktavuhtii. 
    Lean válljen njeallje fidnofága dušše dan dihtii go leat dát njeallje fága mat gávdnojit 
sámi joatkkaskuvllain duhátjagimolsumis. Ođastus 94 mielde gávdnojit vel njeallje 
fidnofágalaš vuođđokurssa ja lohkansuorggi. Dáid gaskkas lea okta mii mu mielaš livččii 
áigeguovdilis árvvoštallat sámi máhtu ektui, namalassii muorrabargofága. Eará golmma fágas 
(elektro, kemiija- ja proseassafágat ja teknihkalaš huksenfágat) orru leame hui unnán 
erenoamáš sámi máhttu.
        Lean eanemusat jurddašan dábálaš joatkkaskuvlla birra, erenoamážit vuođđokurssaid. 
Oainnán dárbbu joatkit dán barggu joatkkakurssaid ja rávesolbmuidoahpu ektui, muhto dát 
hástalus sávan ahte earát váldet. 
 
(Govva) 
Sámeniibbit čájáhusas ájtte dávvirvuorkkás Johkamohkis. Gullá go 
niiberáhkadeapmi mekánalaš fágaide vai duodjái?   
    2.3. Sámi dutkama dutkanmállet
        Ovdal go čilgen makkár bargovugiid ieš lean geavahan, áiggun váldit bajás muhtin
metodačuolmma, mii lea áigeguovdilis sámi áššiid ja eará 
álgoálbmotáššiid dutkamis. Gitta maŋimus moaddelogi jagi rádjái leat olbmot geat leat dutkan 
sámi áššiid meastá dušše leamaš dakkár geain ieža ii leat leamaš sámi 
kulturduogáš. Sin dutkan lea oalle muddui báidnon iežaset kulturduogážis ja servodaga 
dábálaš jurddašeamis. Sámi kultuvra lea leamaš baddjelgehččon ja dutkiin lea dávjá 
leamaš dakkár oaidnu ahte sii guorahallet primitiiva kultuvrra, go ieš leat alit kulturdásis. Maŋimus logijagiid leat 
álgoálbmogat gáibidan ahte sii ieža galget stivren dutkama iežaset áššiid birra. Olggobealde dutkit 
leat maiddái eambbo kritihkalaččat árvvoštallagoahtán iežaset bargovugiid. Sii leat 
digástallagoahtán erohusaid dáid gaskkas: dutkat muhtin joavkku, dutkat sin várás ja dutkat singuin , ja unnimusat 
muhtin dutkit leat cealkán ahte buoremus lea dutkan ovttas singuin masa dutkan guoská. Dát riikkaidgaskkasaš dutkama 
čuolmmat mii gávdnat maiddái digástallamis sámi dutkama birra.
    Go ođđa sámelihkadus šattai 50- ja 60-logu rájes, go eanet sámit ožžo alit oahpu ja 
erenoamážit go Sámi Instituhtta vuođđoduvvui jagis 1974, gáibidišgohte sámit ieža beassat 
stivret sámi áššiid dutkama. Leat leamaš moadde konferánssa sámi dutkama birra, gos jerre 
sihke dutkanvugiid birra, geat galge dutkat sámiid áššiid ja gean várás. 
    Lullisámi dutki Sverre Fjellheim digástallá muhtin dáin gažaldagaid girjjis "Kulturell 
kompetanse og områdetilhørighet" (Kulturgealbu ja guovlogullevašvuohta), gos son earuha 
guokte váldomálle: "Objeaktamálle" og "Proseassamálle".  
        (Sárggosat) Objeaktamálle ja proseassamálle - geahča dárogiel veršuvnna.) 
        Objeaktamálle, man mielde eanaš sámi áššiid dutkan lea čađahuvvon, son čilge 
ná: "Go materiála lea biddjon čállinkultuvraservodaga sisa, de dat láve mannat gieđahallanmuddui. 
Dás sáhttá ávnnas ealligoahtit iežas eallima, iešguđetlágán analyserema ja dulkoma bokte. 
Sámi servodagas ii leat dál makkárge váikkuhus prosessii ja ii sáhte dárkkistit omd. 
boastutipmárdusaid.."
        Proseassamálle, maid Fjellheim sávvá ahte galgá leat sámi dutkama vuođđu, "lea 
evttohus illustreret ahte dokumentašuvdna, dutkan ja eará kultuvrralaš bargu sáhttá 
doaibmat ovttasbarggus ásahusa ja servodaga gaskkas.." 
        Fjellheim deattuha ahte dákkár bargovuohki sáhttá leat mielde ráhkadit kultuvrralaš 
proseassa mas lea lasseváikkuhusat sámi servodahkii. 
            Sáhtán ollásit doarjut Fjellheima analysa. áŋkke ferten mieđihit ahte ieš lean 
dušše belohahkii nagodan geavahit proseassamálle dán barggus. Ollu dán valdofágabarggus lean 
huksen Ođastus 94 árvvoštallama ala. Dát árvvoštallanbargu lei oalle muddui proseassamálle 
mielde, vaikko eat dovdan dalle dan doahpaga. Jearahalaimet oahpaheddjiid ja earáid sámi 
joatkkaoahpus, ja sii besse geahččat ja kommenteret min referáhtaid ja evttohusaid. Mis lei 
unna veahkejovkkoš, buohkain ledje sámit geat barget skuvllas dahje skuvllaáššiiguin, ja mis 
lei stuora referansejoavku mii logai min evttohusaid ja buvttii kritihka ja árvalusaid. Danin 
dovddiimet ahte eat dahkan individuála barggu, muhto leimmet čállin kollektiiva proseassas. 
Ledje han maiddái čielga váilevašvuođat, ea.ea ledje oahppit hui unnán muddui mielde, 
muhto áŋkke sáhttá dadjat ahte árvvoštallan lei proseassamálle mielde. 
        Go mun dán barggus lean huksen viidáseappot árvvoštallama vuođul. de lean dušše 
belohahkii nágodan atnit proseassamálle dainna ahte lean dutkan ovttasbargguin sámi 
servodagain. Hehttehusat leat leamaš máŋga:
- Mus ii leat ieš sámi kulturduogáš. Vaikko lean orron máŋga jagi sámi guovllus, stuoramus oassi mu 
máhtus sámi áššiid birra boahtá girjjiin ja eará čállosiin.
- Dan botta go lean bargan váldofágabargguin, lean leamaš ollu olggobealde sámi guovllu, 
gos mus ii leat leamaš vejolašvuohta ságastallat beaivválaččat dákkár áššiid 
birra. 
- Mu siskkaldas bagadalliin ja mu mielstudeanttain lea unnán máhttu sámi áššiid birra.
        Dattetge leat eará áššit mat leat doaibman nuppi guvlui: 
- Mus lea leamaš olgguldas bagadalli, geas lea sámi kultuvraduogáš ja buorre máhttu dáid 
gažaldagaid birra.
- Lean čájehan evttohusaid kapihtaliidda guđege fága birra fágaoahpaheddjiide ja eará 
fágaolbmuide ja ožžon kritihka ja liigedieđuid. 
- Lean geavahan buot vejolašvuođaid ságastallat dáid áššiid birra buotlágán olbmuiguin 
geain lea beroštupmi ja máhttu. Mu mielas lea leamaš dehálaš "čállit rabas uvssain" ja diktit 
buohkaid geat beroštit diehtit maid lean bargame.  
        Dáiguin várrehusaiguin áiggun dás čilget bargovugiid maid lean geavahan go lean 
geahččalan vástidit čuolbmačilgehusaid ja dokumenteret sámi máhtu. Sáhttá 
molsašuddat 
fágas fágii galle bargovuogi geavahan, ea.ea. dan mielde man ollu dokumentašuvdna lea 
dahkkon ovdal. Eanaš kapihttaliidda geavahan sihke čálalaš gálduid, iežan ovdalis iskademiid 
ja iežan ođđa iskademiid dán barggu oktavuođas. Go ieš lean ovdal čállán dáid 
fáttáid birra, 
de čujuhan dasa, in ge čoakke dieđuid dahje jearahala ođđasit.

        2.4. Mu gáldut
        Go dieđuid maid lean ohcame leat hui bieđgguid, lea leamaš dárbbašlaš geavahit 
máŋga gáldu ja máŋga bargovuogi. áiggun dás čilget njealje deháleamus 
gáldošlája maid lean geavahan čoaggit dieđuid. áiggun čilget mo lean gávdnan ja válljen 
gálduid. In leat sáhtán čađahit dárkkilis gáldokritihka, muhto áiggun čujuhit moadde 
áššái mat dagahit ahte muhtin gáldut leat hui mávssolaččat, muhto earát fas ferte 
gieđahallat gáddálaččat. Dán kapihtalis čilgen gálduid oppalaččat, čujuhan 
muđuid mildosiidda, gos lean namuhan gáldduid maid lean geavahan.

2.4.1. Čálalaš gáldut
Gávdnojit máŋga čálalaš gáldu sámi máhtu birra, muhto eanaš leat nubbi- dahje 
goalmmatgieđagáldut. Dat mearkkáša ahte eai leat sii geat ieža leat hálddašan ja geavahan dan 
máhtu geat leat čállán. čállit leat dávjá váillahan kultuvrralaš ja/dahje 
fágalaš vuođđu addit rievttes gova. Muhtimin leat velá čálliin leamaš negatiivalaš guottut 
sámi kultuvrra ektui. 
Eanaš dološ čálalaš gáldut sámi máhtu birra lea historjjálaš-antropologalaš 
čállosat, 
maid dávjá nu gohččoduvvon "lappologat" leat čállán; mišunearat, báhpat dahje antropologat 
geain ii lean sámi kulturduogáš ii ge sierra fágamáhtu dain fáttáin man birra čálle. Dattege 
dát gáldut leat dehálaš dieđut, go dain lea dávjá dárkkilis čilgehusat ja sárggosat. 
Muhto lea dehálaš geavahit dákkár gálduid kritihkkalaččat. Gávdnojit oalle unnán 
čilgehusat mat sámit ieža leat čállán, muhtimat leat čállán "lappologaid" ovddas. Sámi 
čálliid gaskkas, geat buktet erenoamáš mávssolaš dieđuid sámi 
dearvvašvuođadivššu, bargoneavvuid, huksenvieruid ja málesteami birra, áiggun namuhit Johan Turi , Ole 
Thomassen  ja Anders Larsen.
Maŋimus jagiid leat muhtin doaktárat, buohccidivššárat ja psykologat čállán 
dearvvašvuođadili birra, ja arkiteavttat leat čállán sámi huksenvieruid birra. Muhto ain leat 
dábálaččat olgobealde olbmot geat čállet sámi diliid birra, mii addá vejolašvuođa ahte 
sii sáhttet ipmirdit ja dulkot boastut. Maŋimus jagiid leat sámi fágaolbmot čállán muhtin 
fáttáid birra boazodoalus ja duojis, muhto eará fidnofágain lea hui unnán čálalaš gáldut mat 
sámi fágaoahpaheaddjit dahje eará fágaolbmot leat čállán. 
    Dehálaš gáldu ođđa áiggis lea seminarraporta "Sámi máhttu - sámi joatkkaoahpu 
vuođđu". Dát sisttisdoallá sihke politihkkáriid, dutkiid ja skuvlaolbmuid logaldallamiid, ja 
čoahkkáigeasu dievasčoahkkin- ja joavkoságastallamiin.

Go čoggen dieđuid álgen čállosiiguin mat mus lei ieš ja dan maid gávdnen 
girjerádjosiin, Guovdageainnus, Kárášjogas ja Akershusa allaskuvllas. Dás ráhkadin 
gaskaboddosaš girjjálašvuođalisttu, maid sáddejin muhtin girjerádjosiidda ja jerren mii vel sis 
lei. Eai boahtán go moadde vástádusa, ja dáin in ge ožžon nu ollu veahki. Sii bivde mu geavahit 
BIBSYS ja Nasjonalbiblioteka databasa. Dán ledjen juo dahkan, muhto dát basat let dušše 
ávkkálaččat go juo dovdá girjji dahje čálli nama. Dehálaš vuohki gávdnat 
čálalaš galduid šattai lohkat girjjiid girjjálašvuođačujuhusaid ja de diŋgut 
girjerádjosiin. Lei erenoamáš ávkkálaš ohcat váldofágabargguin maid gávdnen Romssa 
universitehta girjerádjosis. Sámi sierrabibliotehkas Kárášjogas lean ožžon erenoamáš buorre 
veahki. 
Muđuid lean ožžon ollu dieđuid čálalaš gáldduid birra buotlágán olbmuin ja 
ásahusain sámi birrasis.  

        2.4.2. Dávvirvuorkkát
        Sihke Norggas, Ruoŧas, Suomas ja Ruoššas gávdnojit sierra sámi dávvirvuorkkát dahje 
dávvirvuorkkát main leat sámi čoakkáldagat. Dása lassin lea sámi ađat 
čájáhusain ja 
magasiinnain almmolaš ja priváhta gilidávvirvuorkkáin, fylka-/leanadávvirvuorkkáin jna. 
Lean ovdal fitnan eanaš dávvirvuorkkáin, buot njeallje riikkain, main lea sámi čoakkáldagat. 
Dán barggu oktavuođas lean fas fitnan muhtin dávvirvuorkkáin fas, vai systemahtalaččat 
guorahallat makkár ađat sis leat maid sáhttá čatnat dan njeallje fidnofágii. 
    Dávvirvuorkáiskademiid áigumuš lea leamaš sáhtán dadjat juoidá dan birra mii 
gávdno mii sáhttá dokumenteret dološ sámi máhttu atnubierggasiid, neavvuid ja reaidduid 
bokte. Dan vuođul sáhttá fas árvvoštallat man muddui dávvirvuorkkát sáhttet leat 
ávkkálaččat 
oahpaheamis ja oahpponeavvoráhkadeamis.
        (Govva)
Dávvirvuorkkáid čájáhusain leat dábálaččat oalle unnán bargoneavvut ja 
ruovdebiergasat. Spiehkastat lea Jáhkovuona mearrasámi dávvirvuorká, gos 
leat issoras ollu dákkár diŋggat. 

    In leat bidjan áigumuššan kártet buot áššáigullevaš áđaid mat 
gávdnojit dávvirvuorkkáin, muhto ovdamearkkaiguin čájehit man muddui dávvirvuorkkát sáhttet 
leat ávkkálaččat go geahččala nannet oahpu sámi sisdoalu. In leat válljen 
dávvirvuorkkáid áibbas 
systemáhtalaččat. Lean deattuhan ahte muhtin guovddáš dávvirvuorkkát galge leat mielde. 
Muđuid lea válljenmunni mearriduvvon das man galle dávvirvuorkkáin mus lei aigi ja ruhta 
fitnat guorahallanáiggis.
    Ovddalgihtii čállen dávvirvuorkkáide ja muitalin ahte áiggun fitnat sin luhtte. Dát lei 
ávkkálaš, go dat dagai ahte muhtin sajiin ožžon buorit veahki go bohten. Muhtin 
dávvirvuorkkáin bessen maiddái geahččat mii sis lea magasiinnain ja govvačoakkáldagain, 
mat dábálaččat eai leat rabas publikumii. Lean govvidan ađaid, ja muhtin govat leat mielde 
dás, guđege fága vuolde. Milddosin 2.5. lea listu mii čájeha dávvirvuorkkáid main leat sámi 
čoakkáldagat ja makkár dávvirvuorkkáin mun lean fitnan. Mildosat 2.1.-2.4. čájehit muhtin 
dáin ađain maid lean gávdnan dávvirvuorkkáin.


2.4.3. Sámi joatkkaskuvllaid oahpaheaddjit  

(Govva)Sámi joatkkaskuvllaid oahpaheaddjit leat guovddaš gáldu dán barggus. Dá čájeha 
mekanihkaroahpaheaddji Aage Olsen skirtteha maid su oahppit leat duddjon. 
Ođastus 94 árvvostallamis moai Einar Berglandiin jearahalaime eanaš sámi 
joatkkaskuvllaid oahpaheddjiid. 
Jearahallamat ledje beallemuddui strukturerejuvvon. Oahpaheaddjit ledje ovddalgihtii ožžon jearahallanofelačča, 
muhto heiveheimme gažaldagaid iešguđetge fágaid mielde, ja divttiime oahpaheaddjit 
muitalit mii sin mielas berre leat mielde dákkár árvvoštallamis. 
    Jearahallama duogaš lei árvvoštallama mandáhta: "... čilget, analyseret ja árvvoštallat 
mo Ođastus 94 lea váikkuhan sámi joatkkaohppui... árvvoštallama vuođul galgá evttohuvvot 
rievdadusaid sihkkarastit ahte dat mii lea erenoamáš sámi joatkkaoahpus váldo vuhtii 
joatkkaoahpu viidáset ovdáneamis."  Dan mielde vurostalaimet iskkadit man muddui sámi 
máhttu boahtá ovdan oahpaheamis ja oahppoplánain. Ráhkadeimme jearanhallanofelačča 
maid oahpaheaddjit ožžo ovddalgihtii (4. mielddus), gos ea.ea. ledje čuovvovaš gažaldagat:
-       Man muddui lea dálá oahpus sámi sisdoallu?       
-       Leat go oahppoplánat veahkkin vai hehttehussan go galgá addit oahpu sámi sisdoalu?    
-       Gávdno go du fágas sámi máhttu mii ii leat mielde oahpus?
-       Berre go dakkár sámi máhttu leat oassin oahpus?
        Sáddiime álo notahtaid maid dagaime jearahallamiin ja/dahje raportaevttohusa 
ruovttoluotta oahpaheddjiide, vai sii besse dárkkistit dan. Muhtimin attiime maiddái notahtaid 
eará oahpaheddjiide, geaid ean lean beassan jearahallat, ja oaččuime sis čálalaš dahje 
njálmmálaš mearkkašumiid.   
        Leat dát jearahallamat mat leat mu váldogáldu dás. Sihke árvvoštallanraporttas ja dán 
bargobihtás oahpaheaddjit leat namakeahttá, vaikko olbmot geat dovdet skuvllaid muhtimin 
sáhttet árvidit gii oahpaheddjiid lea dadjan maid. 

2.4.4. Eará njálmmálaš gáldut 
Dan rájes go jagis 1998 smiehtagohten čállit dákkár bargobihtá lean hupman ollu 
olbmuiguin sámi máhtu birra, sihke olbmuiguin geaid lean ohcan dán dihte, ja earáiguin gean 
lean deaivan. Nu leat máŋga olbmo addán munnje ávkkalaš dieđuid mat leat dahkan ahte 
dađistaga sáhtten buorebut oaidnit mo dilli lei guđege fágasuorggis.  
Álggos ledjen jurddašan formálalaččat jearahallat moadde olbmo guđege fágasuorggis, geat bures 
dovdet árbevirolaš bargovugiid, buktagiid ja fágagiela. Muhto maŋŋilis lean 
guođđan dan plána, ea.ea. danin go dat válddašii beare ollu áiggi ja sáji. Lean maiddái 
gávdnan prentejuvvon jearahallamiid, juste dakkár olbmuiguin. Muhtin dakkár jearahallamiid 
lean geavahan teavsttas ja bidjan girjjálašvuođalistui. 
    3.- 6. kapihtaliid lean čállán eanemusat čálalaš gáldduid vuođul, 7.-10-. kapihtaliidda 
lean geavahan buot njeallje gáldošlájaid. 

2.5. Bargobihtá disposišuvdna
        Maŋŋil go vuosttáš kapihttalis lean čilgen duogáža dasa ahte lea sávaldat nannet 
sámi joatkkaoahpu sámi sisdoalu, lean dán kapihttalis čájehan luotta maid áiggun čuovvut 
bargobihtá čađa ja muitalan makkár gálduid ja bargovugiid áiggun geavahit. 
3.-6. kapihtaliin čájehan iešguđetge oaidninsajis makkár vuođđu lea sáváldahkii 
oažžut eambbo sámi máhtu sisa oahppoplánaide. Dát kapihtaliid sáhtášii čállit 
eará ráiddus, muhto sivva dasa ahte álgen sámi oahpu juridihkalaš ja politihkalaš vuođuin lea ahte juste 
ovdal čálligohten dán barggu, čállen sullásaš kapihttala Ođastus 94 
árvvoštallanraporttas.  Dán láhkai sáhttá dadjat ahte dat kapihtal lea oassin mu ovdalisipmárdusas. 
Goalmmát kapihttalis jearan man muddui riikkaidgaskasaš konvenšuvnnat, Norgga lágat ja guovddáš 
eiseválddiid 
cealkámušat addit vuođu gáibidit eambbo sierra sámi oahpu. 
        Njealját kapihttalis guorahalan doahpagiid identitehta, fidnoidentitehta, čearddalaš 
identitehta ja gaskavuođa dáid gaskkas, Norgga ja sámi joatkkaoahpu ulbmiliid ektui. 
čujuhan dutkamii mii lea dahkkon sihke Sámis, Norggas ja olgoriikkas, ja čanan teoriija oktii 
iežan vásáhusaiguin.
        Viđát kapihttalis guorahalan sámi máhtu oppalaččat, ja čanan dan 
máhttošlájaide nugo 
fidnomáhttu, dieđalaš máhttu ja álgoálbmotmáhttu. Dáinna háliidan čatnat oktii 
digástallamiid 
fidnopedagogihka ja álgoálbmotoahpu birra, mat dán rádjái leat leamašan birrasiin man 
gaskkas lea leamaš unnán oktavuohta.
Guđát kapihttalis guorahalan oahppoplánaid sámi oahpus. árvvoštalan sámi 
oahppoplánaid prinsihpalaččat, iešguđetge oahppoplánašlájaid ektui ja vuođđoskuvlla 
sámi 
oahppoplánaid ektui. Digástalan sierra sámi oahppoplánaid joatkkaskuvllas. Geahčadan 
makkár vásahusat leat oppalaš fágain ja makkár digaštallan lea leamaš dáid fágaid birra. 
Loahpas geahčadan oahppoplánaid ja oahppoplánabarggu sámi surggiin, boazodoalus ja 
duojis; man muddui dát oahpposuorggit leat beassan ovdánahttit sámi eavttuid mielde, ja man 
muddui dat leat šaddan oassin našuvnnalaš luonddudoallo- ja hápmenfágaoahpus. Dát 
kapihttal lean buoremuddui čállán iežan váldofágaprošeaktabargguid ja Ođastus 94 sámi 
joatkkaoahppu árvvoštallama vuođul.
    7.-10. kapihttaliin  gieđahalan dan njeallje eará fidnofágalaš suorggi mat fállojuvvojit 
sámi joatkkaskuvllain. Guđege kapihtalis čuovun ovtta málle: 
- Oanehaččat presenteren fága nugo lea Norgga skuvllas odne.  
- Geahčadan mo dát fága lea dálá bargoeallimis ja ealáhusain Sámis. Dát muitala maiddái 
juoidá dan birra makkár oahppodárbu sámi servodagas lea.
- Jearan mii sámi máhttu sáhttá leat guđege fágasuorggis, ja mat leat deháleamus gáldut sámi 
máhtu birra.
- čájehan makkár oahppu lea dán fágas sámi joatkkaskuvllain, erenoamážit man muddui sámi 
perspektiiva boahtá ovdan dála oahppoplánain ja oahpus.
- Loahpas geahččalan geassit dan čoahkkái ja digástallat rievdadusdárbbu. 
Jus muhtin fágas ii leat sierra sámi árbevierru, ii ge dehálaš sierranasvuohta otná 
ealáhusas, de gal sáhttá joatkit oahpahusa našuvnnalaš oahppoplánaid ja našuvnnalaš sisdoalu 
mielde. Jus lea sierra sámi máhttu, ja dát boahtá bures ovdan dálá oahppoplánain, oahppogirjjiin ja 
oahpaheamis, de ii ge leat dárbu rievdadit maidege. Muhto jus fágas lea sámi / báikkálaš árbevierut 
ja/dahje erenoamašvuođat sámi guovlluid ealáhusain, ja dát ii boađe ovdan oahppoplánain ja / dahje 
oahpaheamis, de lea dárbu rievdadit dálá dili. Konklušuvdnan geahččalan guđege fágas 
árvalit vejolaš rievdádusaid.

Vástidan dihtii dáid gažaldagaid lea dárbbašlaš dahkat muhtin iskademiid. Gáldun 
geavahan čállosiid girjerádjosiin, ađat mat gávdnojit dávvirvuorkkáin ja jearahallamiid sámi 
joatkkaskuvllaid oahpaheddjiiguin ja olggobealde skuvlla fágaolbmuiguin. Iskkan 
oahppoplánaid ja muhtin muddui oahppogirjjiid, mo dát leat gieđahallan sámi diliid ja sámi 
máhtu. Dálá dili joatkkaoahpus mii leat guorahallan Ođastus 94 árvvoštallama bokte, ja 
áiggun geavahit dan árvvoštallama bohtosiid. 
Buorremuddui geavahan dáin kapihtaliin ovtta struktuvrra, dušše mekánalaš fága lea 
veahá earálágán. Dán fágas gávdnojit hui unnán čálalaš gáldut. Dan 
sadjái geavahan iežan 
vásahusaid fágaoahpaheaddjin. Go dovddan dan fága buorebut go eará fágaid, lean dás 
mannan viiddáseabbut ja čájehan konkrehta ovdamearkkaid mo sáhttá geavahit sámi máhtu 
skuvllas. 
Namahuvvon gažaldagaid vástádusaid vuođul sáhttá gávnnahit lea go buorre 
oktavuohta prinsihpaid ja duohtavuođa gaskkas, vai lea go vuostálasvuođat mat čájehit ahte 
lea dárbu rievdadit oahpu. 

        Loahpas 11. kapihttalis geasán čoahkkái ja attán moadde váldokonklušuvnna.
    Mildosat leat dehálaš oassi bargobihtás, go dás lean konkrehtalaččat dokumenteren 
sámi máhttu maid sáhttá gávdnat čálalaš gálduin ja davvirvuorkkáin. Mildosat leat 
čorgejuvvon fága mielde ja sáhttá lohkat daid ovttas guđege kapihtaliin 7-10.
De mii vuolgit, ja vuosttaš orustansadji lea geahčadit prinsihpaid mat leat 
mearriduvvon riikkaidgaskasaččat ja našuvnnalaččat ja mat galget leat dan oahpu vuođđun 
maid sámi oahppit ožžot Norggas.


Boahtte kapihtalii
Mu fierbmebáikki váldosiidu
sveilund@online.no









¿


Árbevierus fidnomáhttui - 3 


Árbevierus fidnomáhttui
Sámi máhttu fidnofágain
Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui


3. Sámi oahpu juridihkalaš ja politihkalaš vuođđu

Norggas, nugo eará riikkain gos sámit orrot, lea soahpameahttunvuohta sihke 
politihkariid ja skuvlaolbmuid gaskkas, makkár oahppu sámit berrejit oažžut. Muhto dát 
oahppo ii galgga dušše leat dan duohken, geain lea fápmu skuvlaorgánain ja 
álbmotválljejuvvon dikkiin. Sámi oahppu vuođđun lea riikkaidgaskasaš konvenšuvnnat ja 
našuvnnalaš lágat mat ea.ea. galget sihkkarastit álgoálbmogiid ja unnitloguid vuoigatvuođaid. 
Norgga lágat leat positiiva sámi oahpahusrivttiid ektui, nu guhkás go lea sáhka oppalaš 
cealkámusain. Muhto sámi beroštumit leat ollu unnán báidnán dokumeanttaid mat 
praktihkalaččat stivrejit oahpu maid sámit ožžot, nugo oahppoplánaid ja oahpponeavvuid. Go 
guovddáš eiseváldit muhtumin eai hálit suovvat oahpu mas álgoálbmogiid kultuvra ja máhttu 
lea guovddážis, sáhttá leat dehálaš ahte sii geat ráhčet dákkár oahpu bealis dovdet ja 
geavahit dán juridihkalaš ja politihkalaš vuođu. 
Dán vuođul lean bidjan dán váldofágabárggu vuosttáš oassečuolbmačilgehusa 
ná: 
* Makkár oaivadusat addet riikkaidgaskasaš konvenšuvnnat ja Norgga lágat sámi 
oahpahussii, ja man muddui dát berre dagahit ahte dálá praksis rievdaduvvo? 
Dán gažaldaga gieđahalan dán kapihtalis.

Norgga eiseválddit leat cealkán ahte Norgga stáhta sámepolitihka juo ollášuhttá 
riikkaidgaskasaš konvenšuvnnaid ja sii leat ovdal biehttalan guorahallat sáhttet go 
konvenšuvnnaid muhtin láhkai addet oaivadusaid Ođastus 94:ii. Dát dagaha ahte lea 
dárbbašlaš gieđahallat dán gažaldaga vuđolaččat. Go dás lean konkluderen ahte lea 
oalle 
stuorra vuostálašvuođat konvenšuvnnaid geatnegasvuođaid ja dálá sámi joatkkaoahpu 
njuolgadusaid gaskkas, lean gávnnahan ahte lea dárbu dokumenteret dán muhtin sitáhtaiguin. 

3.1. Mii geatnegahttá Norga?
Sámi oahppu lea nuppi bealde oassin našuvnnalaš oahpahuspolitihkas ja nuppi bealde 
fas oassin našuvnnalaš sámepolitihkas. áiggun danin jearrat heivejit go prinsihpat ja lágat dan 
guovtti bealde oktii, ja doaibmá go oahppu dáid prinsihpaid mielde.
        Leat máŋga almmolaš dokumeantta mat celket makkár joatkkaoahpu sámi oahppit ja 
oahppahallit galget oažžut. Dáid gaskkas leat muhtimat juridihkalaččat ja politihkalaččat 
bajábealde earáid, nugo Vuođđoláhka lea sámelága ja oahppolága bajábealde ja dát 
lágat leat 
fas oahppoplánaid ja eará njuolggadusaid bajábealde. 
        Našuvnnalaš lágaid lassin Norggas leat riikkaidgaskasaš geatnegasvuođat, ON ja 
vuolleorganisašuvnnaid, Europaráđi, EEO (EØS) ja davviriikkaid ovttasbarggu bokte. Ii leat 
álo álki dadjat mii lea bajábealde ja mii lea vuolábealde, danin go politihkalaš ulbmilat eai 
leat álo formálalaš juridihkalaš geatnegasvuođaid olis. Dát mii leat ea.ea. oaidnán gažaldagain 
makkár váikkuhus ILO álgoálbmotkonvenšuvdna ja EEO-šiehtadus galgá leat Norgga lágaid 
ektui. áiggun dattetge doarjut ipmárdusa ahte riikkaidgaskasaš konvenšuvnnat, globála dahje 
regionála dásis, maid Norga lea ratifiseren, geatnegahttá nu ahte jus lágat eai leat 
konvenšuvnnaid  mielde, ferte Norga rievdadit lágaid. čujuhan dás oahppolágalávdegoddái, 
mii cealká:
"Norga stáhtan lea dattetge geatnegahtton čuovvut konvenšuvdnamearrádusaid maid lea 
dohkehan beroškeahttá das movt mearrádusat váikkuhit sisriikalaš riektái. Dát perspektiiva 
lea iešalddis mearrideaddji stáhtii láhkaaddin ja šaddá bidjojuvvot vuođđun lávdegotti bargui 
oahppolága áššeguoskevaš osiide.  
Dán vuođul bijan čuovvovaš hierarkiija, mii galgá stivret joatkkaoahpu:
1. Riikkáidgaskasaš konvenšuvnnat masa Norga lea searvan
2. Vuođđoláhka 
3. Eará Norgga lágat, erenoamážit sámeláhka ja oahppoláhka
4. Vuođđoskuvlla, joatkkaoahpu ja rávesolbmuidoahpu oppalaš oahppoplána
5. Fágaid oahppoplánat
        Oahppolávdegoddi cealká čilgehusastis (NOU 1995:18) ahte: 
"Geatnegasvuođat  mat Norgga eiseválddiin leat Vuođđolága §110 ja álbmotrievtti mielde, 
fertejit doaibmat vuođđun buot láhkaaddimii mii lea dehálaš sámiid riektedillái. Oahppolágat 
leat dán oktavuođas erenoamážit guovddážis." 
Lávdegoddi čujuha vel dasa ahte Norgga stáhta politihkka sámiid ektui lea rievdan ja 
ahte das lea konsekveanssat oahpahuspolitihkii: "Ovddit láhkaaddin ja dan dulkoma ferte 
buorre muddui oidnojuvvot dan politihka ektui maid Norgga eiseválddit leat jođihan sámi 
álbmotjoavkku hárrái. Gitta maŋŋil soađi rádjái dát lei politihkka mii geahččalii 
assimileret sámiid dáža servodahkii. Dán linjjá eiseválddit dál lea hilgon.  ... Oktiibuot dát 
ovdáneapmi bidjá ođđa gáibádusaid Norgga láhkaaddemii ja riektajurddašeapmái, mii ii 
baljo buot čuoggáin heive ollásit oktii ulbmiliin man vuođul lea mearriduvvon vuođđolága 
§110a ja konvenšuvdnamearrahusaid našuvnnalaš unnitlogu gáhttema birra. Lea 
sorjjasmeahttun ulbmil geahččalit oažžut Norgge lágaid buoremus vuogi mielde heivet oktii 
vuoigatvuođalaš ja politihkalaš gáibádusaiguin mat otne leat vuođđun." 
Guovddáš skuvlaeiseválddit leat gieđahallan sámi oahppoplánaid dakkárin maid sáhttá 
válljet dahje hilgut. Dán celkkii KUF:a stáhtačálli Randi Øverland čielgasit: 
"Mun oaivvildan ahte ođđa oahppoplánat leat buorre vuođđu sihke sámi ja ii-sámi ohppiide 
oahppat sámi diliid birra. Danin ii leat áigeguovddil ráhkadit erenoamáš oahppoplánaid main 
leat sámi fáttát lassin oahppoplánaide sámegielas 1. ja 2. giellan." 
Juo dalle go Ođastus 94 plánejuvvui celkkii Sámi joatkkaskuvllaid stivra ahte lei dárbu 
guorahallat mo riikkaidgaskasaš konvenšuvnnat sáhttet váikkuhit vuoigatvuhtii oažžut 
sierralágán sámi oahpu. Muhto KUF hilgui dalle dan sávaldaga.  Oahpoláhkalávdegoddi 
guorahalai baicce moadde áššeguoskevaš konvenšuvnna. Lávdegoddi goit ii bidjan gažaldaga 
makkár váikkuhusat konvenšuvnnain lea oahppoplánaid ja suorgefálaldagaid ektui, go 
Ođastus 94 lei juo čađahuvvon ja rievdadit dán livččii olggobealde lávdegotti mandáhta. 
Vuođđoskuvlaođastusa (Ođastus 97) olis dahkkui dakkár guorahallan, vuođđoskuvlla 
ektui, ja dát lea mielde vuođđoskuvlla sámi oahppoplánaid ovdasánis. Go dás fas guorahalan 
riikkaidgaskasaš konvenšuvnnaid, huksen belohahkii dán ovdasáni ja oahppolávdegotti 
čilgehusa (NOU 1995:18) ala, muhto lean dasa lassin váldán mielde vel moadde artihkala, 
erenoamážit fidnooahpu birra. Lean maid dahkan iežan konklušuvnnaid joatkkaoahpu dáfus.
        Otná beaivvi eai leat guovddáš eiseválddit árvvoštallan lea go dálá sámi 
joatkkaoahppu konvenšuvnnaid mielde. 

3.2. Riikkaidgaskasaš konvenšuvnnat 
Áiggun dás iskat deháleamus konvenšuvnnaid mat sáhttet sihkkarastit vuoigatvuođa 
oahpahussii ja kultuvrralaš ovdáneapmái, geahččan dihtii mo dát váikkuhit sámiid 
vuoigatvuođa oažžut oahpahusa mas lea sámi sisdoallu. áiggun vuos siteret áššeguoskevaš 
artihkkaliid, ja de guđege artihkkala vuolábealde kommenteret mo dat sáhttá váikkuhit sámi 
oahpu. 
Gávdnojit maiddái eará konvenšuvnnat mat gieđahallet dáid áššiid. Sáhtán 
namuhit 
ON-konvenšuvnnaid nallevealaheami vuostá, sivila ja politihkalaš vuoigatvuođaid birra (27. 
art.) ja ekonomalaš, sosiala ja kultuvrralaš vuoigatvuođaid birra (1. art.) ja Eurohparáđi čarter 
regiuvdna- ja unnitálbmotgielaid birra (7. art.). Dát čujuhit ovttá háltái ja eai livččii nannen 
eai ge geanuhan mearkkášanveara konklušuvnnaid maid geasán dáin konvenšuvnnain maid 
guorahalan dás.

3.2.1. Olmmošvuoigatvuođacealkámuš 
Olmmošvuoigatvuođacealkámuša mearridii ON juo jagis 1948. 
26. artihkal  
2.Oahpahusa ulbmil galgá leat nannet olmmošlaš persuvnnalašvuođa ja lasihit 
gudnejahttuma olmmošvuoigatvuođaide ja vuđolaš friddjavuhtii, ovddidit ipmárdusa, 
gierdevašvuođa ja ustitvuođa buot našuvnnaid, čearddaid ja oskolaš jovkkuid gaskkas ja nannet 
Ovttastuvvon Našuvnnaid ráfebarggu. 
3.Váhnemiin lea vuosttasvuoigatvuohta válljet makkár oahpu sin mánát galget oažžut.
Norgga oktavuođas dát ferte vuostážettiin merkkášit ahte oahppu galgá ovddidit 
ipmárdusa, gierdevašvuođa ja ustitvuođa sámiid, dážaid ja eará Norgga čearddaid gaskkas. 
Dán sáhttá dušše dahkat jus dát čearddat deaivvadit ovtta dásis, ja ovttadássásaš 
dilli boahtá 
ovdan oahppoplánain, oahppogirjjiin ja oahpaheamis.

3.2.2. ON:a mánáidkonvenšuvdna  
Mánáidkonvenšuvdna mearriduvvui jagis 1989 ja Norga ratifiserii dan 1991:s.

29. artihkal
1. Riikkat leat ovttamielas dasa ahte máná oahpus galggašii ulbmil leat:
c) ovddidit árvvusatnit daid váhnemiid, ovddidit erenoamáš kultuvrralaš identitehta, giela ja 
árvvuid, riikka našuvnnalaš árvvuid gos mánná ássá, riikkas gos son lea eret ja kultuvrraid 
mat leat earálágánat go su iežas;
d) rahkkanahttit máná ovddasvástideaddji eallimiii luđolaš servodagasvuoiŋŋalaš 
áddejupmái, ráfii, soabalašvuhtii, sohkabeliid dásseárvui ja buot čearddaid gaskasaš ustitvuhtii, 
etihkkálaš, našunalalaš ja oskku joavkkuid ja olbmuide geat gullet eamiálbmogii;

30. artihkal
Riikkain gos gávdnojit etnihkkálaš, oskkolaš dahje gielalaš unnitálbmogat, ii galgga mánás gii 
dakkár unnitálbmogii dahje eamiálbmogii gullá, gieldit vuoigatvuođa oktan eará miellahtuin iežas 
joavkkuin návddašit kultuvrrasis, religiuvnnas dovddastit ja čuovvut dahje giellasis atnit.  
Dás  lea čielga gáibádus ahte oahppit galget oahppat doahttalit sihke iežaset ja earáid 
kultuvrra, giela ja árvvuid. Gáibadus guoská ohppui ollislaččat, ja sihke našuvnnalaš árvvut ja 
álgoálbmogat leat erenoamážit vuolláisárgon. Lea nappo čielga bargu skuvlii vuostálastit 
badjelgeahčči guottuid sámiid ja eará álgoálbmogiid vuostá, dainna ahte oahppit ožžot 
vuođu doahttalit álgoálbmogiid árvvuid ja kultuvrraid.

3.2.3. ILO-konvenšuvdna álgoálbmogiid birra
ILO-konvenšuvdna nr. 169 eamiálbmogiid ja čearddalaš álbmogiid hárrái 
iešmearrideaddji riikkain mearriduvvui 1989:s ja Norga ratifiserii dan jagi maŋŋil. 
Máŋga guovddáš dokumeanttas mat gusket sámi ohppui čujuhuvvo dán 
konvenšuvdnii, ea.ea oahppolága ovdabarggus ja stuoradiggedieđáhusain sámepolitihka birra. 
Vuođđoskuvlla oahppoplánaid ovdasánis čujuhuvvo artihkkaliidda 26-28, go čilget manne 
vuođđoskuvllas leat sierra sámi oahppoplánat. 

26. artihkal
Dáid álbmogiid buot láhtuide galgá dorvvastit unnimustá seamma buriid vejolašvuođaid 
oažžut oahpahusa buot dásiin go riikka servodaga muđuid.
Lágát ja njuolggadusat leat dehálaš eavttut addit "seamma buriid vejolašvuođaid", 
muhto jus artihkal galgá ollášuvvot ferte oahppu ekonomalaččat, geografalaččat, 
kultuvrralaččat ja gielalaččat leat ovtta álki háhkat álgoálbmogiidda go eanetlohkoálbmogii.  


27. artihkal 
1. Dáid álbmogiid oahpahusprográmmaid ja oahpahusfálaldagaid galgá ovddidit ja 
ollášuhttit singuin veahkkálagaid vai dát prográmmat ja bálvalusat gallehit sin 
sierranasdárbbuid, ja daidda galget gullat sin historjá, diehtu, teknologiija, árvosystemat ja 
maiddái sin sosiála, ekonomalaš ja kultuvrralaš viggamušat.
Oahpus, mii lágiiduvvo sámiid várás, galgá leat sámi sisdoallu, ja oahpahusfálaldat galgá 
ovdánahttojuvvot ovttasbargguin sámiiguin. Dát ferte dalle guoskat buot ohppui sámiid várás, ii 
dušše fal fálaldagaide lohkat erenoamáš fágaid ja linjáid mat gusket dušše moadde diibmui 
dahje hárve ohppiide. Go fálaldat galgá ollášuhttit sámiid veahkkálagaid dat mearkkáša ahte 
boađus ferte leat oahpahusfálaldat maid sámit dohkkehit. Ii leat doarvái ahte sámi orgánat leat 
formálalaš gulaskuddanásahusat.
.
2. Ovddasvástideaddji eiseválddit galget dáhkidit dáid álbmogiid lahtuid skuvlema ja 
osolašvuođa skuvlenprográmmaid plánemis ja ollášuhttimis dainna ulbmilin ahte dát álbmogat 
dađistaga sáhttet váldit ain stuorit ovddasvástádusa dáid prográmmaid jođiheamis.
Dákkár proseassa lea juo álggahuvvon, go ea.ea. Sámediggi lea ožžon ovddeš Sámi 
oahpahusráđi doaimmaid. Gažaldat lea dál man muddui dát sirdin mielddisbuktá vuoigatvuođa mearridit 
oahpahusa sisdoalu ja hámi. Sáhttá jearrat lea go dát artihkal ollášuvvon nu guhká go KUF ain stivre 
sámi joatkkaskuvllaid.

3. Dasa lassin ráđđehusat galget dovddastit dáid álbmogiid vuoigatvuođa vuođđudit 
iežasat skuvlenásahusaid ja -bálvalusaid dainna eavttuin ahte dákkár ásahusat devdet unnimus norpmaid maid 
ovddasvástideaddji eiseválddit leat ráđđálagaid dáiguin álbmogiiguin ráhkadan. 
        Vuosttaš odeldiggeproposišuvnnas oahppolága birra KUF dulká dán dušše sámiid 
vuoigatvuohtan álggahit privahtaskuvllaid, ja stáhta geatnegasvuohtan subsidieret dákkár 
skuvllaid.  Mu mielas dát lea hui eahppidahtti dulkon, ja jearan ii go dát vuoigatvuohta 
maiddái ferte sisttisdoallat vuoigatvuođa álggahit ja jođihit iežas almmolaš 
oahpahusásahusaid. Dulkon mii lei Ot.prp. 36:as ii geardduhuvvon Bondevik-ráđđehusa 
evttohusas oahppolága birra, Ot.prp. 46 - 1997/98.

28. artihkal
1. Dáid álbmogiid mánáide galgá vejolašvuođaid mielde addit loj\hkan- ja čállinoahpahusa 
sin eatnigillii dahje dan gillii mii eanemus geavahuvvo dan joavkkus masa sii gullet. Juos dát 
ii leat geavatlaččat vejolaš, de ovddasvástideaddji eiseválddit galget ráđđadallat dáiguin 
álbmogiiguin sdán ulbmila joksandoaimmaid birra.
2. Muttágis doaimmaiguin galgá dorvvastit dáidda álbmogiidda vejolašvuođa oahppat 
geavahit njuovžilit riikka virggálaš giela dahje riikka virggálaš gielain ovtta.
3. Galgá bidjet johtui doaimmaid mat seailluhit ja ovddidit dáid álbmogiid iežaset gielaid 
ahtanuššama ja geavaheami.
Sámiid hárrái lea eahpitkeahttá geavatlaččat vejolaš deavdit gáibádusa oahppat lohkat 
ja čállit sámegillii. Dát vuoigatvuohta guoská olles álbmogii, maiddái sii geat leat láhppán 
giela. Galgá álggahuvvot doaimmat ovddidit ja nannet sámegiela geavaheami. Dát ferte 
mearkkášit doaimmat mat sáhttet jorgalit dáruiduhtima.

30. artihkal 
1. Ráđđehusat galget álggahit doaimmaid mat dáid álbmogiid árbevieruid ja kultuvrra dáfus 
muttágis láhkai čilgejit sidjiide sin iežaset vuoigatvuođaid ja geatnegasvuođaid earenoamážit 
barggu, ekonomalaš vejolašvuođaid, skuvlejumi ja dearvvašvuođa gažaldagaid, sosiála fálaldagaid 
ja dakkár vuoigatvuođaid hárrái maid vuođđun lea dát konvenšuvdna.
Muhtin suohkanat ja fylkkagielddat eai oro leame ollášuhttan dan geatnegasvuođa, go 
eai leat addán dieđuid vuoigatvuođaid birra maid ohppiin lea válljet sámegiela fágan.

31. artihkal
Čuvgendoaimmat galget álggahuvvot riikkaservodagas buot veagadatjoavkkuid gaskkas, 
earenoamážit daid gaskkas geat leat eanemus dahkamušas dáiguin álbmogiiguin sihkkun 
dihte ovdagáttuid mat dain joavkkuin sáhttet leat dáid álbmogiid guovdu. Dán várás galgá 
sihkkarastit ahte historjágirjjiin ja eará oahppamateriálas addojuvvo duohta, dárkilis ja 
vuoiggalaš govva dáid álbmogiid servodagas ja kultuvrras.
Dát lea hui dehálaš bargu skuvlii. Digaštallan Finnmárkkus sámevuoigatvuođaid birra 
čájeha ahte lea stuora dárbu juohkit dákkár dieđuid. Dát čájeha maiddái man 
dárbbašlaš lea 
ahte našuvnnalaš oahppoplánain leat sámi fáttát, ja ahte oahpaheaddjit ožžot skuvlema sámi 
áššiid birra.
  
IV oassi, Fidnomáhttáhus, duodji ja gávpogiid olggobeale guovlluid ealáhusat, lea 
áššeguoskevaš fidnooahpu hárrái.

22. artihkal
1. Galgá ovddidit dáid álbmogiid lahtuid oasseváldima oktasaš 
fidnomáhttáhusprográmmaide. 
2. Goas ásahuvvon oktasaš fidnomáhttáhusprográmmat eai čuovo dáid álbmogiid 
earenoamáš dárbbuid, de ráđđehusat galget veahkkálagaid dáid álbmogiiguin ásahit 
sierra 
fidnomáhttáhusprográmmaid ja bálvalusaid.
3. Dát sierra fidnomáhttáhusprográmmat galget vuođđoduvvot dáid álbmogiid ekonomalaš, 
sosiála ja kultuvradiliide ja geavatlaš dárbbuide. Buot dutkamušat dáid prográmmaid oktavuođas galget 
dahkkojuvvot veahkkalagaid dáiguin álbmogiiguin, geaiguin galgá ráđđádallat dákkár 
prográmmaid organiserema ja jođiheami birra. Go lea vejolaš, de dát álbmogat galget sáhttit dađistaga 
ieža váldit ovddasvástádusa dákkár earenoamáš máhttáhusprográmmaid 
organiseremis ja jođiheamis, juos sii ieža mearridit nu. 
Gávnnahan dihtii man muddui dála oktasaš prográmmat leat dohkkalaččat ja man 
muddui lea dárbbašlaš álggahit sierra sámi prográmmaid / oahppoplánaid, lea  dárbu 
konkrehtalaččat árvvoštallat buot oahppoplánaid ja sámi máhtu mii gávdno guđege 
fidnofágas. Erenoamážit lea dárbu árvvoštallat mo Ođastus 94 lea gieđahallan duodje- ja 
boazodoallooahpu, ja sáváldaga álggahit lotnolašealáhusoahpu, dán ja boahtte artihkkala ektui. 

(Govva)  ILO-konvenšuvdna suodjá duodjebuvttadusa ja duodjeoahpu. 
Duojár Christine Rensberg, Brännåsen gilis botnjá suonaid. 
 
23. artihkal
1. Duodji, dálonguovlluid ja báikegottiid ealáhusat ja árbevirolaš bivdo- ja 
čoagginealáhusat- ja barggut galget dovddastuvvot dehálaš oassin dáid álbmogiid kultuvrra 
seailluheamis ja maiddái ekonomalaš iešmearrideamis ja ovdámunis. álo go lea dárbu, 
ráđđehusat galget veahkkálagaid dáid álbmogiiguin dorvvastit dáid doaimmaid 
nanusmuvvama ja ovdáneami.
2. Go dát álbmogat sihtet, de galgá addit heivvolaš teknihkalaš ja ekonomalaš veahki gokko 
dat beare lea vejolaš. Dan oktavuođas galgá váldit vuhtii dáid álbmogiid árbevirolaš 
teknologiija ja kultuvraiešvuođaid ja maiddái guhkesáigálaš ja vuoiggalaš ovdánumi 
dehálašvuođa.

ILO-konvenšuvdna nr. 169 lea deháleamus konvenšuvdna álgoálbmogiidda. Dát guoská 
maiddái oahpahussii. Dás lea celkojuvvon ahte oahppu álgoálbmogiid várás galgá 
huksejuvvot sin iežaset máhtu ja árvvuid ala, ja ahte sis lea vuoigatvuohta ieža stivret 
oahpahusa. Mun oainnán čielga oktavuođa daid gaskkas ahte KUF hilgui árvvoštallamis dán 
konvenšuvnna Ođastus 94 olis, muhto dagai dákkár árvvoštallama Ođastus 97 olis, ja dan ahte 
vuođđoskuvlii dál čáhká ollu eambbo sámi sisdoallu jo joatkkaskuvlii. 

3.2.4. Rio-konvenšuvdna biologalaš máŋggaidvuođa birra 
Máilbmekonferánsa birrasa ja ovddideami ovddas, Rio de Janeiros 1992, mearridii 
Agenda 21, kapihttal 26, álgoálbmogiid ja sin servodagaid dohkkeheami ja nannema birra. 

8. artihkal
Iešguđetge kontráktabealli galgá nu guhkás go vejolaš ja vuogas:
(j) Sin našuvnnalaš lágaid ektui, gudnejahttit, seastit ja doalahit máhtuid, ođastemiid ja 
árbeviruid mat gullet álgoálbmogiidda ja báikkálaš servodagaide mat doalahit árbevirolaš 
eallinvuogi mii lea čuozzovaš biologalaš máŋggaidvuođa seastimii ja ceavzilis 
geavaheapmái, ja ovddidit dáid govdit heiveheami, dohkkehemiin ja oasseváldimiin sis leat 
oamástit dákkár máhtuid, ođastemiid ja árbeviruid ja ovddidit daid dietnasiid vuoiggalaš 
juogadeami, mat bohtet dákkár máhtuid, ođastemiid ja árbevieruid ávkkástallamis. 
        Rio-konvenšuvdna čujuha dasa ahte álgoálbmogiid máhttu lea dehálaš, ii dušše fal 
iežaset várás, muhto maiddái seastin dihtii biologalaš máŋggaidvuođa ja bistevaš 
luonddugeavaheapmái. Sámi dilis dát lea áigeguovdil nu ahte sáhttá veardidit sámi 
árbeviruid boazodoalus, meahccásteamis ja guolástusas, daid vahágiid ektui maid luondu ja 
eallinvuođđu leat ožžon ođđaáigasaš stuoradoalu geažil. Jus otne galgá leat 
vejolaš sirdit 
dákkár máhtu boahtte buolvvaide, dat ferte beassat sisa skuvlii ja oahppoplánaide.

3.2.5. Konklušuvdna konvenšuvnnaid birra
 Norgga stáhtas lea geatnegasvuohta lágiidit oahpahusfálaldaga nu ahte: 
1.      Oahppu našuvnnalaš dásis addá dieđuid sámi álbmoga ja sin kultuvrra birra, dainna lágiin 
ahte čájeha ipmárdusa ja doahttaleami.
2.      Oahppu sámi ohppiid várás galgá leat sámegiella ja sámi kultuvra vuođđun. 
3.      Fidnooahppu sámiid várás ferte leat sin sierranas dárbbuid vuođul.
Konvenšuvnnat dieđusge eai cealkke mo dát galgá geavatlaččat čađahuvvot, go 
riikkain leat iešguđetgelágán oahpahusvuogádagat. Ea. ea. lea oahppoplánaid rolla 
iešguđetlágánat. Dan rolla mielde, maid oahppoplánain lea Norgga skuvllas, mun dulkon dan 
geatnegasvuohtan ahte galgá leat sihke sámi fáttát  našuvnnalaš oahppoplánain ja ahte sámiin 
lea vuoigatvuohta oažžut sámi oahppoplánaid go ieža háliidit.

3.3. Norgga lágat
3.3.1. Vuođđoláhka
Jagis 1988 mearridii Stuoradiggi Vuođđolága sámeparagráfa, §110a: 
Lea stáhta eiseválddiid ovddasvástádus láhčit dili nu ahte sámi álbmot sáhttá 
sihkkarastit ja 
ovddidit gielas, kultuvrras ja servodateallimis.
Go eiseválddit ovdal ledje gieđahallan sámiid, dahje nugo dávjá lohke; "samisktalende 
nordmenn", dušše fal eaŋkilolmmošin, celkkojuvvui dál ahte sámit maiddái leat sierra álbmot 
mas lea iežas servodateallin ja oktasaš vuoigatvuođat álbmogin. Go skuvllas min áiggis lea hui 
guovddáš sadji sihke giella- og kulturgaskkosteamis ja servodateallima 
oasseváldima oahpus, ferte dát paragráfa maiddái leat sámi oahpahusa vuođđun.

3.3.2. Sámeláhka
"Láhka Sámedikki ja eará sámi riektediliid birra" mearriduvvui 1987:s. Paragráfat mat 
gusket gielladiliide, lasihuvvojedje 1990:s. 
§1-5: Sámegiella ja dárogilla leat ovtta-árvosaš gielat. Dát galget leat dássálagaid 
kapihttala 3 mearrádusaid mielde.
3. kapihttal regulere vuoigatvuođa geavahit sámegiela hálddašanguovllus, ja stáhta 
geatnegasvuođat addit muhtin bálvvalusaid sámegillii, čálalaččat ja/dahje 
njálmmálaččat. Dehálaš skuvlii lea vuostážettiin §3-8:
Juohkkehaččas lea vuoigatvuohta oažžut oahpu sámegielas. Gonagas sáhttá addit dárkilit 
njuolggadusaid dán mearrádusa čađaheami birra. Vuođđoskuvlla ja joatkkaskuvlla sámegiela ja 
sámegillii oahpaheami várás gustojit dat njuolggadusat mat leat oahppolágas, ja dat njuolggadusat mat leat daidda 
lágaide lassin. 

3.3.3. Oahppoláhka
Go oahppolágalávdegoddi nammaduvvui, Sámediggi bivddii saji dohko, muhto KUF ii addán dan. 
Oahppolágalávdegoddi evttohii ea.ea. ahte Sámediggi galgá nammadit Sámi 
joatkkaskuvllaid stivrra ja mearridit sámi oahppoplánaid. Dan muddui go lávdegoddi evttohii 
nannet sámi vuoigatvuođaid oahpahusas, dat čujuhii riikkaidgaskasaš konvenšuvnnaide, 
erenoamážit ILO-konvenšuvdnii. Muhto lávdegoddi ii árvvoštallan sáhtá go leat nu ahte 
konvenšuvnnaid mielde berrešedje vel eambbo nannet sámi sisdoalu ja sámi stivrema sámi oahpu badjel.
Sámediggi celkkii ahte lea "heađis ahte nugo vuođđoskuvlla ja joatkkaoahpahusa 
ulbmilparagráfa lea hápmejuvvon ahte vuođđoskuvlla ja joatkkaoahpahus galggašii 
mielddisbuktit oktasaš diehto-, kultur- ja árvovuođđu, sáhttá hirbmadit gáržžedit sámi 
sisdoalu oahppoplánain ja ráddjet Sámedikki válddi addit láhka-ásahusaid sámi oahpahusa 
várás."       
Lávdegoddi háliidii ahte Sámedikkis galgá leat gealbu mearridit sámi oahppoplánaid 
ja addit njuolggadusaid sámi oahpu prisihpaid birra. KUF háliidii ráddjet dan gealbbu 
sámegielfágii ja "erenoamáš fágaide joatkkaoahpus". Dasa lassin Sámediggi galggašii beassat mearridit 
našuvnnalaš oahppoplánaid sámi fáttáid. Muhto sámi oahppoplánat fágain maid 
maiddái eará ohppiin lea, galggai KUF ieš stivret.

Áiggun dás cealkit veaháš moatti paragráfa birra, nu go láhka loahpalaččat šattai:

§1. Oahpu ulbmil
Go ulbmilparagráfas celkojuvvo ahte "Oahppu galgá ovddidit olmmošlaš ovttaárvvu ja 
ovttadássásašvuođa, vuoigŋafriddjavuođa ja gierddevašvuođa ", ja ahte "Oahppu galgá 
heivehuvvot eaŋkiloahppi ja oahpahalli návccaide ja eavttuide", dat ferte ea.ea mearkkášit ahte galgá ovddidit 
ovttadássásašvuođa sámiid ja eará čearddaid gaskkas Norggas, ja ahte oahppu galgá heivehuvvot 
sámi ohppiid eavttuide. Nuppi bealde lea lágas vuolláisárgon ahte "Oahppu galgá  ... doarjut oktasaš 
máhtto-, kultuvrra- ja árvovuođu". Gulaskuddamis 
vuostálaste sámi gulaskuddanásahusat dán teavstta, muhto eai ožžon rievdadusa. 
Konvenšuvnnaid ja Vuođđolága prinsihpaid mielde sáhttá jearrat ii go dás sáhte leat 
vuostálašvuohta ulbmiliid gaskkas. Oahppolágas váilu cealkámuš sámi oahpu ulbmila birra. 

§ 6-4. Oahpu sisdoallu 
Oahppoplána ásahusat, buo. § 2-3 ja § 3-4 galget dáhkidit oahpaheami sámi álbmoga ja dan 
kultuvrra, giela, historjjá ja servodateallima birra sierranasfága oktavuođain. 
Departemeantta mearridan rámmáid siskkobealde addá Sámediggi njuolggadusaid dákkár 
oahpu sisdoalu birra. Sámediggi addá njuolggadusaid vuođđoskuvlla ja joatkkaoahpu 
sámegiela oahpoplánaid birra, ja joatkkaoahpu sierra sámi fágaid oahppoplánaid birra. 
Njuolggadusat fertejit leat departemeantta mearridan viidodaga ja ressursarámmáid 
siskkobealde. Departemeanta addá njuolggadusaid eará erenoamáš oahppoplánaid birra 
sámi guovllu oahpahusa várás ja ohppiid várás geat olggobealde sámi guovllu ožžot sámi 
oahpu. Sámediggi galgá ovttasráđiid departemeanttain ráhkadit njuolggadusevttohusaid..... 
Doaimmas borgemánu 1. b. 1999..., muhto aŋkke nu ahte gustovaš oahppoplánat 
vuođđoskuvlla (L97 ja L97S) ja joatkkaoahpu várás jotkojuvvo dassái go Sámediggi lea mearridan 
ođđa. Okta deháleamus riidoáššiin oahppolága olis lei fápmojuohkin KUF ja 
Sámedikki gaskkas. Deháleamus gažaldat lea man ásahus galgá mearridit sámi oahppoplánaid sisdoallu ja 
man fágain galgá leat sámi oahppoplána.

3.4. Stuoradiggedieđáhusat sámepolitihka birra
Lassin lágaide ja njuolggadusaide leat stuoradiggedieđáhusat sámepolitihka birra 
guovddáš dokumeanttat sámi oahpu várás, áigodagas maŋŋil go Sámediggi 
vuođđoduvvui 1989:s. Ovdal go Ođastus 94 álggahuvvui, bođii Stuoradiggedieđáhus 52 (1992-93) Om 
norsk samepolitikk. Dás čállojuvvui:
"Lea maiddái iešalddis ulbmil ahte sámiin ieža galgá leat stuora váikkuhus sámi skuvlla sisdollui, nu ahte 
skuvla sáhttá šaddat dehalaš neavvu sámegiela, sámi kultuvrra ja servodateallima seastimii ja 
ovdánahttimii. Dát mielddisbuktá ahte sámi orgánat galget 
beassat searvat oahppoplánaid ja sámi oahpu guoskevas oahpahusprográmmaid hábmemii.
Skuvlafálaldat sámi mánáid várás huksejuvvo vuđolaš prinsihpa alde ahte skuvla galgá leat 
oassin servodagas. Sámiid etnalaš identitehta, čadnon sosiala ja kultuvrralaš 
dilalašvuođaide, hábmejit dehálaš eavttu oahppamii. Váldimis sámi kultuvra vuođđun, 
šaddá skuvla nuppi bealde nannet ohppiid identitehtadovddu ja iešluohttámuša, ja nuppi bealde fas 
leat mielde nannet ja viidáset ovdánahttit sámi kulturárbbi."  
Stuoradiggedieđáhus 41 (1996-97) evttoha ahte Sámi oahpahusráđi ovddasvástádus 
sirdojuvvo Sámediggái, ja ahte Sámediggi oažžu ráddjejuvvon válddi mearridit 
oahppoplánaid. Dát lea seamma maid maŋŋilis mearriduvvui oahpahuslágas. St.die. 41 
guorahallá Norgga riikkaidgaskasaš geatnegasvuođaid ja vuolláisárgu ahte ILO-
konvenšuvnna 27. art. lea "erenoamáš áššáiguoski dáro-sámi diliide". St. die. 41 
manná guhkkelii go ovddit dieđáhus dainna ahte áigu delegeret válddi Sámediggái, muhto das lea 
eahpečielga signalat man guhkás áigu mannat luovvanit departemeantta guovddáš stivrema. Oahppoplánaid 
dohkkeheami birra, cealká Stuoradiggedieđahus 41 (s.42) ea.ea: "Oahppoplánat leat našuvnnalaš 
stivrendokumeanttat, maiddái plánat mat erenoamážit leat sámi álbmoga várás. Buot plánat 
leat danin mearriduvvon departemeanttas."  

(Govva)Stuoradiggedieđáhusat čelket ahte Sámedikki rolla 
oahpahusas galgá nannejuvvot. Kárášjogas leat Sámi joatkkaskuvlla mekanihkaroahppit ráhkadan dán 
modealla Sámedikki ođđa visttis. Dát geavahuvvo 
gutnalihttin sámediggevistti olgobealde. 

Dás áiggun jearrat heive go dát oktii ILO-konvenšuvnna gáibádusaiguin ja Oahppolága sirdimiin muhtin 
oahppoplánaid Sámedikki háldui.

3.5. Oppalaš oahppoplána
 "Vuođđoskuvlla, joatkkaoahpu ja rávesolbmuidoahpu oahppoplána - Oppalaš oassi" 
lea fágaid oahppoplánaid vuođđu. Vuođđoskuvllas lea nu gohččoduvvon "šaldi", mas 
celkkojuvvo dan skuvlla oktasaš ulbmilat. Muhto joatkkaoahpus ii leat dákkár šaldi, ja danin lea dušše 
oppalaš oasis ahte mii sáhttit gávdnat oktasaš njuolggadusaid joatkkaoahpu hárrái. 

Vuosttaš evttohus oppalaš oahppoplánii vuolláisárgui garrasit oktasaš našuvnnalaš 
kultuvra- ja máhttovuođu, ja "hilgu reformpedagogalaš progressivismma prinsihpaid heivehit 
ohppiid oahpama sin eallindili ja vuđolaš čuolmmaid / beroštumiid ektui".   Bohte sihke 
positiiva ja negatiiva reakšuvnnat oppalaš oahppoplána evttohussii. Kritihkka lei ea.ea ahte 
báikkálaš perspektiiva lei unniduvvon M87 ektui. Okta kritihkariin čálii: 
"Plána oppalaš servodatgovas bohtet báikkálaš servodat, báikkálaš kultuvra ja 
báikkálaš heaveheapmi dušše ovdal unna binná čiegas - . Dát lea measta eaddudit daid 
máŋga vuođđoskuvlaoahpaheaddji, geat leat geavahan báikkálaš servodaga oahppanarenan ja 
kultuvrralaš vuođđun - ja geat eahkedis ja vahkoloahpain leat bargan dan ala ahte skuvla ja báikkálaš servodat 
galget doaibmat kultuvrralaš ja gielalaš oktavuohtan."  
        Sámi áššiin lei hui unnán sadji evttohusas. Kapihttalis "Kulturárbi ja identitehta" lei 
dušše okta cealkka: "Sámegiella ja kultuvra  lea oasit dán oktasaš árbbis, mii Norggas lea 
erenoamáš ovddasvástádus várjalit".   Ii sániin ge nammaduvvon makkár rolla sámegielas 
ja sámekultuvrras galgá leat skuvllas. Bođii danin garra kritihkka, mii belohahkii lihkostuvai 
oaččuhit rievdadusaid, ja KUF čilgii Stuoradiggái sin boahtte evttohusa olis, jagis 1993: 
"Sámi leat loktejuvvon eambbo ovddan ja gielalaš unnitlogut leat buorebut oidnosindahkan" 
        Loahppalaš oahppoplánas deattuhuvvo eambbo heivehuvvon oahppo ja man dehálaš 
báikkálaš servodat lea oahpus, muhto dat ii lean doarvái rievdadit váldotendeanssa. 
Stuoradiggi mearridii dán nuppi evttohusa, muhto deattuhii seammás ahte "Positiiva 
vásahusat báikkálaš oahppoplánain M87 mielde, fertejit dán oktavuođas 
vuolláisárgojuvvot".   Dattege deattuhuvvo našuvnnalaš oahppoávdnasat nannosit: "Lea diehttelas ahte 
ipmárdusa ja dulkoma čujuhusrámmat fertejit álbmoga váste leat oktasaččat - fertejit leat oassin 
dábálaš oahppamis."  Viidaseappot deattuhuvvo identitehta ovddideami árbejuvvon lahttenvugiid, norpmaid ja 
cealkinvugiid bokte ja diehtu našuvnnalaš ja báikkálaš árbevieruid birra. Dán oktavuođas celko: 
"Sámegiella ja kultuvra leat oasit dán oktasaš árbbis. Norggas ja Davviriikkain lea erenoamáš 
ovddasvástádus sámegiela ja kultuvrra várjalit. Dát árbi galgá beassat ovdánit skuvllain gos leat 
sámi oahppit, vai nanne sámiid identitehta ja 
min oktasaš máhtu sámi kultuvrra birra."  
Go celkkojuvvo ahte sámi kultuvra lea oassin oktasaš árbbis, dat addá sámi kultuvrii 
alit árvvu go das lei dáruiduhttináiggis. Dáinna cealkámušain eiseválddit hilgot boares ipmárdusa 
ahte doaba "našuvnnalaš" Norggas dušše guoská dáža kultuvrii. Suovvilis dulkon dás lea ahte 
sámi ja dáža kultuvrrat dohkkehuvvojit ovttadássásaš paralleallan dan "oktasaš árbbi" 
siskkobealde. Seammás dát lea oalle eahpečielggasit celkojuvvon ja sáhttá maiddái 
ipmirdit dan nu ahte sámi kultuvra lea dáža kultuvrras variántan. Lea dieđusge dušše doppe gos leat 
sámit ahte sámi kultuvra sáhttá ovddidit viidaseappot, muhto ii boađe čielggasit ovdan ahte skuvllat 
main eai leat sámi oahppit, maiddái galget gaskkostit dieđuid sámegiela ja sámi kultuvrra birra.  Jus mii galgat 
sáhttit nannet "min oktasaš máhtu sámi kultuvrra birra ", de dát máhttu ferte sisa buot skuvllaide. Dát 
orru leame diehttelas, muhto jus mii ohcat fágaid oahppoplánain, oahppogirjjiin ja skuvllaid geavatlaš doaimmas dán 
rádjái, de mii gávnnahit ahte dávjá ii leat nu.

Váldoáššálaččat oainnán oppalaš oahppoplána hámohusaid sámegiela ja 
sámekultuvrra 
dohkkeheapmin, váikko livččii sávaldahttii presiseret ahte diehtu sámi kultuvrra birra galgá ollet buot ohppiide 
Norggas.

(Govva)
 Sámi dološ osku lea oassin kulturárbbis. Romssa universitehta sámegiel studeanttat geahčadit 
oaffárrieggá Ivggus, 1989. 

3.6. Sámi joatkkaskuvllaid ulbmil
Dalle go Sámi joatkkaskuvla, Guovdageainnus ja Stáhta boazodoalloskuvla 
biddjojuvvuiga oktii 1.8.1988 rájes, dat dáhpáhuvai stuoradiggemearrádusa vuođul, mas 
celkojuvvo Sámi joatkkaskuvlla ja boazodoalloskuvlla ulbmila birra: "Ođđa skuvlla ulbmil 
lea lágiidit oahppofálaldagaid mat leat buoret ásahuvvon sámi kultuvrii, árbevirrui ja 
ealáhussii, nu ahte doaibma sáhttá nannet sámi nuoraid gealbbu." 
Sámi joatkkaskuvllaid stivra mearridii 1991 dáid skuvllaid oktasaš ulbmila. Dát 
dáhpáhuvai vuđolaš digástallama maŋŋil oahpaheddjiid gaskkas, mas ea.ea. gažaldat oahpahusgiela 
birra lei guovddážis. 
Ulbmil lei:
"Sámi joatkkaskuvllat galget leat ressursaguovddážin sámi joatkkaohpui ja ollášuhttit 
dárbbuid ja gáibádusaid maid ohppiin lea sámi servodaga, riikkaservodaga ja 
máilbmeservodaga miellahtun. Skuvla galgá nannet ohppiid sámi identitehta ja addit sidjiide 
vuođu fievridit sámi kulturárbbi viidáset. Sámi joatkkaskuvllain lea erenoamáš 
ovddasvástadus addit oahpu sámegielas ja sámegillii, sámi kultuvrras, historjjás ja 
fidnoeallimis, ja addit ohppiide gealbolašvuođa válljet fitnu ja doaibmabáikki vaikko gos 
sámi servodagas, riikaservodagas ja máilmmeservodagas." 
Moadde jagi maŋŋil lasihuvvui rávesolbmuidoahpu dehálaš ulbmilin. Stivrra 
ulbmilmearrádus sáddejuvvui departementii, mii ii cealkán maidege dan vuostá. Muhto in ge 
leat gávdnan makkárge formálalaš mearrádusa mii cealká ahte KUF lea dohkkehan stivrra 
mearrádusa. Skuvllaid bealis dát ulbmilmearrádus gohččoduvvui "ulbmilparagráfan", go 
celkojuvvui ahte dat galggai leat lásahus dalá joatkkaoahppolága §2.
        Dán ulbmila vuođul mearridii stivra 1996 strategalaš plána áigodahkii 1996-2000. Dat čilge ulbmila 
dárkkileapput ja konkretisere doaimmaid mat ferte dahkkot ollášuhttit dan. 
Strategalaš plána ii leat formálalaččat gieđahallon departemeanttas. Stivra lea dál 
(geassemánu 2001) gieđahallame ođđa strategalaš plána, áigodagas 2001-2003.

3.7. Konklušuvdna juridihkalaš ja politihkalaš 
vuođu birra
Mu konklušuvdna riikkaidgaskasaš konvenšuvnnaid ja Norgga lágaid guorahallamis 
lea ahte dát okttibuot addet nana oaivvadusaid sihke dasa ahte buot oahppit Norggas galget 
oažžut oahpu sámi kultuvra ja sámi servodatdiliid birra ja dasa ahte sámiin lea vuoigatvuohta 
iežaset oahppamii, gos sámegiella, sámi kultuvra ja máhttu leat guovddáš oasit, seammas go oahppu galgá 
addit sidjiide vuođu searvat stuoraservodahkii. 
Nugo goappašiid árvvoštallanraporttat Ođastus 94 birra leat vuđolaččat dokumenteren, 
lea dálá sámi joatkkaoahpus unnán muddui sámi sisdoallu. Dát guoská erenoamážit 
fidnofágaide, belohahkii erret boazodoallu ja duodji. árvvoštallan čájeha ahte leat nana 
sávaldat measta buot fágaid oahpaheddjiin ahte fágaid sámi sisdoallu ferte nannejuvvot. Lei 
maiddái konklušuvdna ahte oahppoplánat berrejit rievdaduvvot dainna ahte sáddet eanet sámi 
fáttát našunala oahpoplánain ja/dahje ahte ráhkaduvvo sierra sámi oahppoplánaid ja/dahje 
metodalaš bagadusat. 
Danin lea dás vuostálašvuohta teoriija ja praksisa gaskkas, mii dagaha ahte sámi oahpu 
oahppoplánavuođđu ja eará njuolgadusat berre rievdaduvvot. Man muddui dát šaddá guoskat fidnooahpu 
"daža" fágain, lea dan duohken man muddui sámi árbevierut, sámi máhttu ja 
erenoamášvuođat sámi ealáhusain leat čadnon dáid fágaide. Dán áiggun guorahallat 
kapihtaliin 7.-10. Muhto álggus lea dárbu dadjat juoidá dan birra makkár oktavuođat leat kultuvrra, identitehta ja fitnu 
gaskkas. 

Boahtte kapihtalii
Mu fierbmebáikki váldosiidu
sveilund@online.no









¿


Árbevierus fidnomáhttui - 4a 


Árbevierus fidnomáhttui
Sámi máhttu fidnofágain
Norsk utgåve: Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

4. Kultuvra, identitehta ja fidnu 
        Lea čállon hui ollu sámi kultuvrra birra ja oalle ollu sámi identitehta birra. Muhto dan 
muddui ahte identitehta lea čadnon fidnui, lea leamaš árbevirolaš sámi ealáhusaid oktavuođas, 
vuosttážettiin boazodoallu ja duodji, ja identitehtavuostálasvuohta mii čuohcá sidjiide geat bággejuvvojit 
guođđit dáid ealáhusaid ja ohcat eará birgenlági.  Muhto lea čállon hui unnán dan birra mo 
sámi identitehta ovddiduvvo "dážá" fágain ja dáid oahpus. 
        Fidnoidentitehta birra lea čállon oalle ollu mii guoská profešuvdnafágaide main lea 
allaskuvlaoahppu, muhto Norggas lea čállon unnán fidnoidentitehta birra mii guoská 
fidnofágaide man oahppu lea joatkkaskuvllas. Dán dihtii sáhtán dán kapihtalis unnán muddui čujuhit 
earáide, fertejin baicce geahččalit ovdánahttit iežan jurdagiid go geahččalan vastidit nuppi 
oassečuolbmačilgehusa:
* Mo sáhttá fidnoidentitehta ja sámi identitehta ovdáneapmi nannet nuppi nuppi? 

4.1. Kulturduogáš, kulturmáhttu ja kulturipmárdus
        Nugo čájehin kapihtalis 3.4, earuha oppalaš oahppoplána sámi kultuvrra ja identitehta gaskkas. Buot oahppit 
Norggas galget oahppat sámi kultuvrra birra, seammás go sámi 
kultuvra galgá "beassat ovdánit skuvllain gos leat sámi oahppit". Vaikko oppalaš 
oahppoplána dás lea oalle oanehaš ja ii ge áibbas čielgas, sáhttá gávdnat belohahkii 
guktutlágán ulbmiliid sámi ja ii-sámi ohppiide. Ii-sámi oahppit galget oažžut máhtu sámi 
kultuvrra birra. Sámi oahppit galget dasa lassin ovddidit iežaset sámi identitehta. Skuvllain gos leat sámi oahppit galget 
láhčit dili nu ahte sámi kultuvra sáhttá ovddiduvvot. Skuvllat fertejit nappo addit sámi ohppiid ja ii-sámi 
ohppiid iežálágán oahpu. Dát erohus lea iešalddis buorre ágga čađahit sierra sámi 
oahppoplánaid.
        Dalle go lohken máŋgakultuvrrapedagogihka Sámi allaskuvllas lei okta váldoášši earuhit 
kulturduogáža ja kulturipmárdusa gaskkas, ja ipmirdit ahte olmmoš, muhtin kultuvrra  ektui, sáhttá leat 
kulturduogáš kulturipmárdusa haga ja kulturipmárdus kulturduogáža haga. 
Kulturduogáš lea dakkár maid oamasta mánnávuođas, bearražis ja 
báikkálašservodagas. Sámi kulturduogaš lea dábálaččat čadnon sámi 
etnisitehtii, muhto gávdnojit spiehkastagat goappašiid guvlui. Ollu sámit, geat leat bajásšaddan dáru dahje 
dáruiduvvon guovllus leat ožžon oalle unnán sámi kulturduogáža. Muhto dážat geat leat 
bajasšaddan čielga sámi guovllus, sáhtet baicce muhtin muddui leat ožžon sámi 
kulturduogáža.
        Kulturmáhttu sáhttá oamastit iežas kultuvrra birra dahje eará kultuvrra birra. 
Antropologas sáhttá omd. lea stuora máhttu muhtin kultuvrra birra, vaikko sus ii leat ieš 
makkárge duogáš dan kultuvrras. Kulturipmárdus lea ahte ipmirda láhttenvugiid, 
jurddašanvugiid ja dábiid iežas kultuvrras ja earáid kultuvrras ja ahte máhttá veardidit 
kultuvrraid. Kulturipmárdus guoská maiddái miellaguottuide, duohttadit eará kultuvrraid ja 
kultuvrralaš láhttenvugiid ja gieđahallat daid ovttadássásažžan iežas kultuvrrain.
        Jus mii čatnat dan skuvlii, mii sáhttit dadjat ahte skuvllas galgá leat ohppiid 
kulturduogaš vuođđun, gaskkostit kulturmáhtu ja ovddidit kulturipmárdusa. Unnitlohko / 
eanetlohko-oktavuođas lea erenoamáš dehálaš ovddidit kulturipmárdusa eanetlohko-álbmoga gaskkas, 
vuostálastin dihtii nállevealaheami ja badjelgeahččuma.  Unnitlohkoálbmot dárbbaša 
vuostážettiin ovddidit iežas identitehta. Kulturmáhttu lea dehálaš identitehtaovddideapmái, muhto ii fal 
doarvái. 
        Áiggun dál gieđahallat identitehtaovddideami oppalaččat ja čatnat dan sámi ohppui.
(Govva)
Kulturseaguhus ii dárbbaš bilidit kultuvrra, muhto sáhttá viiddidit 
perspektiivva. Kulturfestiválas Guovdašuvvá, Guovdageainnus 
1987.  

4.2. Identitehtadoaba
Oppalaš oahppoplána namuha identitehtaovddideami oktan oahpu ulbmilin. Identitehta 
lea sáhka sihke subjektiiva og objektiiva faktorain. Iešdovdu dahje iešgovva lea lahkasit 
čadnon identitehtii, muhto dát dovdu boahtá buorre muddui das mo olmmoš oaidná iežas daid dovdomearkkaid 
ektui mat earuhit olbmuid sin servodagas. Dán oktavuođas digaštalan 
identitehta, dan mearkkášumis ahte olmmoš dovdá iežas ruovttus muhtin joavkkus, ja ahte earát identifiserejit 
su dan joavkku gullevažžan. 
Dákkár joavku sáhttá leat ihtán dovdamearkkaid vuođul nugo sohkabealli, seksualalaš 
gullevašvuohta, stáhtaboarggarvuohta, etnisitehta, giella, fidno, politihkalaš dahje oskkolaš ipmárdus dahje 
ástoáigedoaimmat. 
Min ollislaš identitehtas sáhttá leat máŋga oasi. Guđege oasis lea joavku gos olbmuin 
muhtin muddui lea seammá identitehta, nappo maiguin olmmožis lea juoga oktasaččat ja 
maiguin sáhttá dovdat oktasašvuođa. Identitehta lea hui unnán muddui addon riegádeamis. 
Mii sosialiserejuvvojit sohkabealleidentitehtii, oskkolaš, gielalaš dahje našuvnnalaš 
identitehtii. Muhtin identitehta oasit hápmejuvvojit juo árrat mánnávuođas, ja bistet 
dábálaččat nannosit eallima čađa, muhto earát sáhttet ovddiduvvot ollu maŋŋilit. 
Muhtin identitehtahámit sáhttet geanuhuvvot ja velá lonuhuvvot eará identitehtaosiiguin.Identitehta sáhttá 
nannejuvvot dahje geanuhuvvot olggoldas váikkuhusain, dihtomielalaččat dahje dihtomielameahttun. 
Historjálaččat leat máŋga ovdamearkka ahte stáhtat, našuvnnalaš ja oskkolaš lihkadusat leat 
bargan dihtomielalaččat nannet našuvnnalaš dahje oskkolaš 
identitehta. Gaskaoamit leat leamaš ea.ea. čoahkkánit muhtin symbolaid, lávlagiid, rituálaid ja 
seremoniijaid birra. 
Identitehta ovddiduvvo go deaivvada olbmuiguin geain lea eará identitehta. Easka 
juoidá eará ektui šaddá jierpmálaš leat sápmelažžan, guolásteaddjin, nordlending dahje 
musliman. Lea uhcán jierpmálaš leat dat mii buohkat leat. Eanetlohku heterofiillain eai jurddaš nu ollu iežaset 
sohkabealalaš identitehta birra ovdal go deaivvadit homofilaiguin. Go mun šadden bajás Lulli-Norggas, mus ii lean 
makkárge dovdu ahte mus lei identitehta "søring"an. Easka go fárrejin davás, oaččui "søring"-identitehta čielga 
sisdoalu. Seammalágán ožžon ođđa identitehta go fárrejin Hammerfeasttas Guovdageidnui; ledjen dalle 
dážan. Ii lean šat seamma dehálaš ledjen go "søring" vai finnmárkkulaš, dat mii identifiserii mu lei ahte 
in lean sápmelaš. 

(Govva)  Sámenieida jagis 2000? Gáldu: Balto: Sámi mánáidbajásgeassin 
nuppástuvvá.

Mis lea buohkat muhtin identitehta - dahje eanet, muhto buohkain ii leat dorvvolaš identitehta. Dát guoská 
erenoamážit olbmuide geat gullet jovkkuide mat leat dahje leat leamaš badjelgeahččon 
dahje dulbmojuvvon. Oažžun dihtii dorvvolaš identitehta ferte hilgut vejolaš ovdagáttuid dan joavkku ektui masa 
gullá ja gávdnat sivaid leat čeavlái dan joavkku bealis. Dulbmojuvvon joavkkuide dát ii leat dakkár maid 
eaŋkilolbmo sáhttá dahkkat iešheanalaččat. Identitehtahuksen šaddá dalle kollektiivalaš 
proseassa.

Identitehtagiččit sáhttet šaddat juogo dainna ahte olmmožis ieš lea guovttesuorat 
(ambivalenta) gaskavuohta muhtin joavkku ektui, masa sus lea muhtin lágán gullevašvuohta, 
dahje dainna ahte identitehta maid ieš dovdá, ii heive oktii identitehtain maid earát addá 
sutnje. Sáhttá šaddat identitehtagižži go olmmoš dovdá gullevašvuođa guovtti jovkui, main 
nubbi ii dohket nuppi, omd. jus lea homofiila ja ristalaš. 
Nuoraidáigi lea hui guovddáš iežas identitehtaovdánahttimii, "gávdnan dihtii iežas". 
Dán proseassas nuoraidskuvllas ja erenomážit joatkkaskuvllas lea dehálaš rolla. Otná 
servodagas ii lea eaŋkilolbmo identitehta nu diehttelas go dávjá lei moadde buolvva dás 
ovdal. Máŋggasat leat fárren nuppi kulturguovllus nubbái, dahje sin váhnemat leat dahkan 
dan. Servodat lea eambbo rabas guđetgelágán váikkuhusaide, guđetgelágán impulssaide man ektui nuorat 
sáhtet válljet dahje hilgut. Sihke oppalaš nuoraidpsykologalaš ja politihkalaš motiivvain deattuhit danin sii geat 
stivrejit oahpahuspolitihka nuoraid identitehtaovddideami. 

4.3. Našuvnnalaš ja čearddalaš identitehta 
Norgga historjjágirjjiin mii lohkat "de første nordmenn" birra, geat bohte vázzi riikii 
dalle go jiekŋa geassadii 10000 jagi dás ovdal . Historjágirjjit leat maŋŋilis addán dáid 
geađgeáigeolbmuide našuvnnalaš identitehta dan rájes go rastildedje muhtin saji gos máŋgga 
duháhiid jagiid maŋŋil bođii gonagasriika Norgga rádji. Vástádussan dasa leat muhtin sámit fas 
cealkán ahte duháhiid jagiid boares báktegovat álttás leat sámi. Bidjat čearddalaš mearkalihpuid 
dološ áiggi bázahusaide doaibmá ággan otná politihkalaš riiddus, muhto historjjaláš 
dieđalaš oainnus goappašagat leat hui eahppedahtti . Arkeologalaš gávdnosat Dávviriikkain čájehit 
ahte lea easka sullii Kristusa riegadeami rájes ahte mii sáhttit gávdnat 
čielga kultuvrralaš mearkkaid maid mii sáhttit čatnat dálá čearddalaš jovkkuide. Arkeologa Lars 
Børge H. Myklevoll čuoččuha ahte easka ruovdeáiggis šattai "oktasaš sámi gullevašvuohta 
Davvikalohtas" , dahje eará sániiguin diehtomiella ahte ieš gullá kulturbirrasii mii lea čielgasit 
earálágán go eará kultuvrrat.

4.3.1. Našuvnnat ja čearddalaš joavkkut
Doahpagiin našuvdna / našunalitehta ja etnalaš joavku / etnisitehtta lea leamaš 
máŋgalágán sisdoallu áiggi ja báikki mielde, ja politihkalaš joavkkut ja dutkit leat dulkon dáid 
guđetgeláhkai. Ii oro leame vejolaš addit definišuvnna mainna buohkat šaddet soabadit. Sátni našuvdna 
lea nuppi bealde geavahuvvon olbmuid birra, geat bohtet vissis guovllus. 1600-1700-logu rájes našuvdna geavahuvvo muhtin stáhta 
assiid birra. Nuppi bealde našuvdna 
geavahuvvui 1700-logu nuppi beali rájes álbmoga birra, mas lei oktasaš giella ja kultuvra ja 
muhtin muddui oktasaš máttut. Dát ipmárdus lea lahkasit čadnon našunalistalaš ideologiija 
šaddamii, ja dat lea fas čadnon muttádussii feudalismmas kapitalismii Eurohpas. Go 
feudalservodaga stivrenvuohki juogo lei unna stáhtažat guđesge fyrsta vuolde dahje 
imperium, mas máŋgga álbmotčeardda ledje ovtta stáhta vuolde, šattai našunalstáhta šaddi 
kapitalisma váldoprinsihppa. 
Našunalisttalaš ideologiija ulbmil lei ráhkadit dahje šaddadit našunalstáhtaid. Dan 
sáhte dahkat moaddeláhkai:  
- Ovttástit guovllu mii ovdal lei juhkkon máŋgga unna stáhtáide (omd. Duiska ja Italia), 
- Luovvanit guovllu stuora stáhtas (omd. Nuortariika-Ungarn, Norga eret Ruoŧas, Suopma 
eret Ruoššas). 
- "Našunaliseret" siskkaldas unnitloguid dainna ahte bágget sin rastildit "našuvnnalaš" 
kultuvrii ja "našuvnnalaš" gillii. Dát leat dáhpáhuvvan measta buot riikkain gos lea leamaš okta 
váldogiella. 
Našunalstáhta šattai oktasaš ideála sihke lihkadusaide man ulbmil lei ovttastit ja 
daidda man ulbmil lei luovvanit. Našunalstáhta lea bajiduvvon riikkaidgaskasaš prinsihppan, 
vaikko hui hárve stáhtat duođaid leat albmá našunalstáhtat. v
Prinsihpas našunalstáhtas lea oktasaš giella, kultuvra ja historjá, ja jus stáhtas ii lean 
dát, de eiseválddit ferte háhkat dan. Danin čuožžuhuvvo ahte našuvnnat eai álggahan 
našunalismma, muhto našunalisma álggahii našuvnnaid. Ameriikkalaš dutki Benedict Anderson 
gohččodii girjjis našunalismma birra "Imagined communities" (viehttaluvvon 
oktavuođat) . Buorre muddui lea duohta ahte našuvnnat leat ráhkaduvvon, muhto mii eat 
galgga vajálduhttit ahte sis lea maiddái muhtin lágán objektiivalaš vuođđu.
 Doaba "etnalaš joavku" ii ge leat áibbas čielggas. Das lea muhtin dovdomearkkat 
ovttas "našuvnnain", dainna ahte etnalaš joavkkus dábálaččat lea oktasaš giella ja kultuvra dahje 
gielalaš ja kultuvrralaš dovdomearkkat. Dain lea oktasaš álgga, duođalaš dahje myhtalaš, ja muhtimin 
oktalaš fysalaš dovdomearkkat. Muhto dain ii leat álo oktasaš territorium. Fredrik Barth gohččuda etnisitehta 
kultuvrralaš erohusaid sosiálalaš organiseren, ja čuoččuha ahte "etnalaš identitehta 
prinsihpalaččat baicce lea sosiála organisašuvnna dovdomearka, go kultuvrralaš aspeakta."  
Etnalaš joavku sáhttá šaddat našuvdnan dahje moadde dahje máŋga etnalaš joavkku sáhttet 
suddat oktii oktan našuvdnan, muhto ain báhcat etnalaš joavkun. Etnalaš geavahuvvo adjektiivan dan birra mii lea 
vuđolaš, álbmotlaš, árbevirolaš, vrd. etnalaš musihkka. Dán barggus geavahan "čeardda" ja 
"čearddalaš joavkku" seammá mearkkašumis go "etnalaš joavku". 
Ii leat diehttelas ahte buohkain lea našuvnnalaš ii ge čearddalaš identitehta.  
Jugoslavias 60- ja 70-logus eatnasat definerejedje iežaset jugoslavalažžan, ii fal 
kroahtalažžan, serbalažžan jna. 20 jagi maŋŋilis lei našuvnnalaš ovttadat Jugoslavia luovvanan, 
našunalisttalaš joavkkut ledje ovddidan čearddalaš identitehta kroahtalažžan, serbalažžan jna., ja 
rievdadan dan našuvnnalaš identitehtan vugiin mii olggostuvvui eará čearddalaš jovkkuid.
Dán bargobihtás áiggun geavahit "našuvnna" álbmoga birra mas lea iežas stáhta, dahje mas lea oalle 
čielggas territorium ja čielga ambišuvnnat oaččuhit iežas stáhta. Ovdamearkka dihtii sáhttá 
hupmat kurdalaš, walisalaš ja palestinalaš našuvnnaid birra. Estalaš našuvdna lei našuvdnan velá 
daid 50 jagi go Esteeatna lei oassin Sovjetlihtus. Nuppi bealde áiggun geavahit "etnalaš joavku" dahje "čearda" báikkehas 
dahje sisafárrejuvvon unnitloguid birra, nugo kveanat, sigøynarat ja taterat, ja álbmotjoavkkuid birra mat ođđa áiggis 
leat sisafárren Norgii ja eará eurohpalaš riikkaide. Konsekveansa dás lea ahte ferte maiddái hupmat "etnalaš 
norggalaččaid" birra, sámegillii dážat/rivggut dáhje dárut, mat leat badjel 90% norggalaš 
našuvnnas. Dás in leat vel cealkán maidege sámiid birra, go gažaldat leat go sámit našuvdna dahje 
čearddalaš joavku boahtá boahtte kapihtalis.

4.3.2. Norggalaš ja sámi, našuvnnalaš ja čearddalaš
Lea dábáleamus hupmat norggalaš identitehta birra nugo našuvnnalaš identitehtan ja 
sámi identitehta birra nugo čearddalaš identitehtan. Nuppi bealde lea eambbo kontroversiella 
jus mii hupmat našuvnnalaš sámi ja čearddalaš dáru identitehta birra. Muhtimat leat 
geahččalan defineret sámiid našuvdnan. Vuosttaš háve lei 1751 sámekodisillas 
(Lappecodicillen), gos čállojuvvui "den Lappiske Nations Conservation" birra. Dalle ii lean 
šat doaba našuvdna ožžon dan čielga politihkalaš mearkkašumi maid maŋŋilis 
oaččui. Lei 
čielgasit politihkalaš oaidnu sátneválljema duogážin go Per Otnes 1970:s almmuhii girjji 
"Den samiske nasjon".  Politihkalaš jovkkuin Norggas lea, nu guhkás go mun dieđán, dušše AKP mii goassege 
lea mearridan progámmahámis ahte sámit lea našuvdnan.  Sámi orgánat ja searvvit lea oalle unnán 
geavahan doahpaga našuvnna sámiid birra. Muhto muhtin dutkit ja girječállit, sihke sámit ja dážat, 
geavahit dattetge "sámi našuvdna". Muđuid leat eanet álgoálbmogat mat geavahit našuvdna-doahpaga, vrd. 
"First Nations" USA:s ja Kanadas.
Mu mielas leat dehálaš ákkat sihke dan bealis ja vuostá ahte sámi álbmot lea ieažas našuvdna. 
Muhto dát gažaldat ii leat dehálaš sámi oahpu dáfus. Juridihkalaš vuoigatvuođaid ja 
álbmotrievtta ektui lea gažaldat sámi našuvnna birra easka; dehálaš jus lea sáhka sierra sámi 
stáhtas, maid mun in oainne áigeguovdilis dán oktavuođas. Go guoská sámi vuoigatvuođaid 
áššiin man birra dál lea riidu; vuoigatvuohta eatnamii ja čáhčái ja iežas oahpu, giella. ja 
kulturovddideami stivremii, dát lea regulerejuvvon riikkaidgaskasaš konvenšuvnnain álgoálbmogiid ja etnalaš 
unnitloguid birra. Vuigatvuođat mat sámiin lea oahppoáššiin leat dušše 
álgoálbmotstáhtusa duohken. áiggun danin digaštallat sámi oahppogažaldagaid rámmá 
siskkobealde, mas sámit meroštallajuvvot etnalaš joavkun ja álgoálbmogin ja seammas oassin Norgga, Ruoŧa, 
Suoma ja Ruošša našuvnnain.
Norggalaš identitehta, nugo geavahuvvo omd. oppalaš oahppoplánas, lea našuvnnalaš 
identitehta čadnon Norgga stáhtii, mas deattuhuvvo eanemusat dáru ja dárogielat kulturárbi, 
muhto mii maiddái sisttisdoallá čearddalaš unnitloguid. "Sámegiella ja kultuvra leat oasit dán oktasaš 
árbbis. Norggas ja Davviriikkain lea erenoamáš ovddasvástádus sámegiela ja kultuvrra várjalit." 
Mii sáhttit geahččit digaštallamiid sisafárrejeddjiid saji birra 17.mai-ávvudeamis 
ovdamearkan mo geavahit norggalaš identitehta viiddiduvvon mearkkášumis.
Jus norggalaš našuvnnalaš identitehta ii olggoš sámiid, kveanaid, sigøynariid, tateriid 
ja sisafárrejuvvon unnitloguid, de ferte seammás dohkkehit ahte guđetge joavkkus lea iežas 
čearddalaš identitehta. Ferte leat vejolaš sihke ovddidit omd. našuvnnalaš norggaslaš ja 
čearddalaš kurdalaš dahje kveana identitehta. Jus mii ipmirdit našuvnnalaš identitehta nu ahte fátmmasta 
buohkat geat orrot riikkas, mii fertet maiddái dohkkehit ahte gávdno dáru čearddalaš identitehta. 
Dažaide geat ellet ollislaš dahje mesta ollislaš dáža servodagas, 
erohus norggalaš našuvnnalaš ja dáru čearddalaš identitehta gaskkas dábálaččat ii oro 
leame 
nu stuoris. Nuppi bealde lea dáža / rivgu / dáru eambbo áššeguoskevaš doaba doppe gos 
cearddalaš dárut leat unnitlogus, omd. Guovdageainnus ja Kárášjogas dahje Tøyenis ja 
Grønlandas Oslos.  Norgga kveanat earuhit čielgasit čearddalaš ja našuvnnalaš identitehta. 
Terje Aronsen  čállá ahte sis lea kveana etnisitehta geain leat máttut historjjálaš Gáinnus 
(Kvenland), muhto kveana našunalitehta ii gávdno otne. Norgga kveanain lea norggalaš 
našunalitehta.

(Govva)
Norggalaš našuvnnalaš identitehta ii dárbbaš olgguštit unnitloguid. 
Miessemánu 17.b.-togas Romssas 1989 lei Internasjonalt Felleskap-
nammasaš searvvis iežas oassi, mas vázze sihke sámit, dážat ja 
sisafárrejeaddjit.

Go skuvllas lea identitehtaovdánahttin ulbmilin lea dehálaš earuhit čearddalaš ja 
našuvnnalaš identitehta. čearddalaš dáro identitehta lea iešalddis dušše dihtomielalašvuohta 
iežas duogáža birra. Muhto sáhttá leat várálaš seaguhit norggalaš-našuvnnalaš 
ja dáro-
čearddalaš identitehta ja geahččalit reserveret norggalaš našuvnnalaš identitehta dušše 
siddjiide geain lea dáro-čearddalaš identitehta. Dalle lea oanehis geaidnu ovdal go šaddá 
"Norge for nordmenn" ja rasistalaš ja nazistalaš jurddagat.
    Našuvnnalaš ja/dahje čearddalaš identitehta lea máŋggasiidda vuđolaš oassi iežaset 
identitehtas. Muhto našuvnnalaš dahje čearddalaš identitehta ii mearkkáš seamma buohkaide. 
Boađus dáruiduhtinpolitihkas lei ahte máŋga sámi ovddidedje nu gohččoduvvon goalmmát 
molsaeavttu.  Sii eai defineren iežaset sápmelažžan ii ge dážan, muhto ii goabbáge. Muhto 
leat "ii goabbáge" lea muhtin láhkai leat ii mihkkege. Goalmmát molsaeaktu lea maŋimus 
jagiid baicce šaddan "sihke-ja". Jus dan sadjái go oaidnit iežaset "ii goabbá-ge" sáhttá 
geahččat iežaset nugo "sihke-ja", dat sáhttá leat mielde čoavdit identitehtagiččiid ja nannet 
iešdovddu. 

4.3.3. Norggalaš ja sámi identitehtahuksen
Gavdnojit máŋga miellagiddevaš parallella norggalaš ja sámi identitehtahuksemiid 
gaskkas, vaikko sámi identitehtahuksema báres áigi bođii sullii čuođi jagi maŋŋil. Ii leat 
vejolaš meroštallat juste goas álggahuvvui norggalaš ii ge sámi identitehta. Muhto mii sáhttit 
meroštallat áigodagaid goas identitehtahuksen lea leamaš erenoamáš nanus. Norggalaš 
identitehtahuksemii lei 1814 dehálaš miilamearka, muhto identitehtahuksen duođaid oaččui 
leavttu 1800-logu gaskamuttus. Dát dáhpáhuvai ovttas máŋgga riikka šaddi našunalismmain. 
Dan dihte go norggalaš badjeseahtu lei nannosit čadnon Danmárkui, dat ii sáhttán leat 
našuvnnalaš identitehta vuođđu, nugo badjeseahtu máŋga eará riikkain ledje našuvnnalaš 
identitehtaguoddit. Dát attii norggalaš našunalismma erenoamášvuođa eurohpalaš oktavuođas. 
šattai baicce odelboanda, vuostážettiin Østlanddas, mii šattai norggalašvuođa symbolan. 
Norggalaš identitehtahuksemii gulai máidnasiid, álbmotlávlagiid ja álbmotdánssuid čoaggin, 
dárogiel čállingiela rekonstrueren, našunallávlla ja symbolat nugo leavga ja riikkavearju. 
Uniuvdnaáiggis Stuoradiggi šattai guovddáš nášuvnnalaš symbolan, ja 1905 
uniuvdnaluvvama rájes Gonagas šattai dehálaš našuvnnalaš symbolan. Našunalisma bođii 
1800-logu nuppi bealis bures ovdal čáppagirjjálašvuođas ja govvadáiddas.
Norggalaš identitehtahuksemis lei guokte beali. Nuppi bealde lei ráddjen 
olggoriikkaid, erenoamážit Danmárkku ja Ruoŧa ektui, nuppi bealde fas geahččaleapmi 
dáruiduhttit dahje elimineret čearddalaš unnitloguid. Muhtin dain geat ovdimusas riide 
norggalaš identitehta bealis, ledje seammás garrasit dan vuostá ahte sámit ja eará unnitlogut 
galge beassat ovddidit iežaset giela ja kultuvrra.  
Okta dáruiduhttinpolitihka deháleamus ulbmiliin lei hehttet sámi identitehta 
ovddideames. Sámegiella ja sámi kultuvra govviduvvui unnitárvvosažžan ja vuollegažžan 
masa ii oktage sáhttá háliidit čatnat. Nuppi bealde ovdanbuktui nu ahte sámit sáhte beassat searvat 
ovdánahttimii, jus rastildedje "alit" dáža kultuvrii. Nuppi bealde fas vuođustuvvui 
sámiid badjelgeahččama "dieđalaš" nállevelahemiin, mii celkkii ahte sámit ieža ledje doavkkit ja 
unnitárvvosažžan. Dát vuosttalašvuođa boahtá ovddan dán sitáhtas, okta dáruiduhttima 
ovdimus bealusteddjiin 1800-logu loahpas: "Sámiálbmot lea mánnáálbmogin, eambbo go 
ovtta láhkai. álbmogin sii čužžot máná collasis, ovttageardánis, eahppeovdanan dásis, ja leat 
dáruiduhttima ulbmil fievrridit sin olbmá láttasvuhtii - jus dát leš vejolaš."   
Máŋgga jagi geahččaledje eiseválddit dahkat sámi historjjá ja sámi máhtu 
oaidnemeahttunin. Dainna ahte geahččadit ahte sámit eai ožžon maidege positiiva sámi 
mainna sáhte identifiseret, galge hehttet sámi identitehta ovddideames. Ivar Bjørklund čállá 
girjjis "Fjordfolket i Kvænangen" ahte olbmuin doppe lei dakkár oaidnu iežaset historjjá 
ektui: "Sivva dasa ahte ...Davvi-Romssa ii gávdno historjjás, lea njulgestaga ahte nu guhkin 
davvin riikkas eai orron olbmot. Unnimustá eai dážat. Danin eai lean ge olbmot geat sáhte 
hábmet historjjá."   Vaikko dát lea leamaš hui dábálaš jurdda, leat sámit guovtti 
áigodagas čuožžilan heahpadis maid dážat ledje baggen sin ala, ja álgán dihtomielalaš barggu 
hukset sámi iešdovddu ja identitehta. Vuosttaš áigodat álggii birrasiid ovddit čuohtejagemolsumis ja 
kulminerii sámi riikkačoahkkimiiguin 1917 ja 1919. Dát lei vuosttaš sámi dihtomielahuksen 
riikkarájiid ja giellarájiid rásta, ja ovttas dainna bođii maid vuosttaš sámi 
čáppagirjjálašvuohta. Garra anti-sámi politihkka eiseválddiid bealis dagahii ahte buot 
sorjasmeahttun sámi organiseren Norggas cuvkanii 20-logus, ja easka maŋŋil soađi álggii fas 
sámiid organiserendoaimma. Vuosttažin ledje boazodoallosámit, oppalaš sámi organiseren 
bođii easka 60-logus. 1970-logus iđii fas sámi girjjálašvuohta ja sámegiela oahpahuvvogođii 
fas skuvllas. Identitehtahuksema nanamus áigodat bođii álttá-Guovdgeainnu-riiddus, 1970-
logu loahpas ja 1980-logu álggos, go daddjui ahte riegáduvvojedje rávis sámit juohke beaivvi. 
Dán áigi bođii vuosttaš sámi leavga ja Sámi Soga Lávlla mearriduvvui sámi 
našunallávllan. 
Sámi identitehtahuksemis ovttasbargu rájiid rasta lea leamaš guovddážis. Nu go vuosttáš 
sámekonferánsa celkii: "Mii sámit leat okta álbmot ja riikkaid rájit eai galgga háddjet min 
oktavuođa."  
Sámi čearddalaš identitehta huksen dieđusge ii leat leamaš giččiid haga. Sidjiide geat máŋga 
jagi leat geahččalan čiegadit sámi duogáša, sámi lihkadus sáhttá doaibmat uhkádussan. 
Sii ožžot gažaldaga geat sii leat ja manne bat sii leat biehttalan sin sámi duogáza. Sidjiide geat leat 
láhppán giela ja stuora oasi kultuvrralaš gealbbus lea váttis čuožžut ovdan 
sápmelažžan, go dalle vurdo ahte sii galget dovdat sámi gažaldagaid eambbo go sáhttet ollášuhttit. 

Juohke našuvnnalaš dahje čearddalaš lihkadus dárbbaša juoidá man birra hukset 
lihkadusa. Deháleamus identitehtahuksema osiin leat giella, osku, našunalgirjjálašvuohta, 
lávllagat/ luođit /musihkka, leavga ja eará nášuvnnalaš / čearddalaš symbolat. Dávjá 
nammaduvvo muhtin oasi álbmogis erenoamáš našuvnnalažžan ja dán láhkai bajiduvvon 
symbolan, nu go odelboanda šattai norggalaš symbola našuvnnalaš lihkadusas 1800-logus. 
Sámiid dáfus boazodoallu lea šaddan sámi symbolan. Guđege sivas, golbma joavku leat 
ovddidan boazodoalu sámi symbolan: boazodoallosámit ieža, Norgga stuoraservodat ja 
olbmot geain lea sámi duogáš muhto eai hálit čájehit sámi identitehta. Bohccot ja lávvu lea 
dohkkehan sámi symbolan boazodoallosámiin ja eanaš dážain. Nuppi bealde leat sámit geain lea čielga 
sámi identitehta, muhto geain ii lea oktavuohta boazodoaluin, reageren dan vuostá 
ahte boazodoallu ja sámevuohta čadnojuvvo nu lahkasit oktii.
 
(Govva)
Sámi leavga vintejuvvo vuosttáš háve, 1996 
Sámekonferánssas.
Sámi identitehtahuksemis lea oanehaččat historjá go 
norggalaš identitehtahuksemis lea. Sámiin ii ge leat 
leamaš stáhtaváldi veahkkin. Danin ii leat vuordimis 
eará go ahte sámi identitehtahuksen lea ollen oalle 
oanehaččat, ja ahte ain lea unnitlohku sis geain lea 
sámi duogáš geain lea čielga sámi identitehta. Dát 
oidno ea.ea das ahte sii geat leat čálihan iežaset sámi 
jienastuslohkui, eai soaitte leat go moaddelogi 
proseantta dáin geain lea vuoigatvuohta čálihit. 


Boahtte oassái
Mu fierbmebáikki váldosiidu
sveilund@online.no








¿


Árbevierus fidnomáhttui - 4b 


Árbevierus fidnomáhttui
Sámi máhttu fidnofágain
Norsk utgåve: Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

4. Kultuvra, identitehta ja fidnu 

4.3.4. Skuvla ja identitehtahuksen
Našuvnnalaš identitehta huksen lea leamaš guovddaš ulbmil buot stáhtaid skuvllain, 
go stáhta lea dahje háliida leat našunalstáhtan. Artikkalis "Identitetens trusel" govvida 
dánskalaš dutki Hans Hauge mo dánskalaš skuvla dahká ohppiid ristalažžan 
risttalašvuođafága bokte ja dánskalažžan dánskagielfága bokte, ja mo našuvnnalaš 
girjjálašvuođas, kanoniserejuvvon  válljenmuni bokte, lei guovddáš rolla našuvnnalaš 
dánskalaš identitehtahuksemis.  Norggas lea sullásaš kanon. Man dehálaš dát lea, maiddái 
Norggas, oinniimet go oahppoplánajoavku "Norsk for elevar med samisk" háliidii ráhkadit 
plána mas ii lean kanoniserejuvvon girjjálašvuohta. KUF hilgui alfárot dan sávaldaga. Kanon 
lei bassi, beasai gal lonuhit moadde girjji, muhto kanoniserenprinsihpa ii sáhttán vealtit. Sáhttá 
leat mearkkašanveara ahte seamma departemeanta moadde mánu maŋŋil dohkkehii 
oahppoplána sámegielas kanoniserejuvvon girjjálašvuođa haga. 
        Norgga skuvllas mii oaidnit ahte norggalaš identiteahta ovdánahttin lea mihtilmas. 
Dán mii oaidnit lohkangirjjiin 1800-logu loahpa rájes , Nordahl Rolfsena lohkangirjjiin ja 
gitta Hernesa našuvdnahuksema prográmmadokumentii, jagis 1993: Vuođđoskuvlla, 
joatkkaoahpu ja rávesolbmuidoahpu oppalaš oahppoplána. 
Máŋga dokumeantta mat stivrejit sámi oahpu, deattuha identitehtaovdánahttima. 
Oppalaš oahppoplána oaidná našuvnnalaš identitehta ovdánahttima dehálaš ulbmiliin. Dát 
guoská buohkaide geat orrot Norggas ja vázzit skuvlla dáppe, vaikko makkár čearddalaš identitehta sis lea.
Oppalaš oahppoplána deaddasta seammás ahte sámi oahppit galget ovddidit sámi 
identitehta: "Sámegiella ja kultuvra leat oasit dán oktasaš árbbis. Norggas ja Davviriikkain 
lea erenoamáš ovddasvástádus sámegiela ja kultuvrra várjalit. Dát árbi galgá beassat 
ovdánit skuvllain gos leat sámi oahppit, vai nanne sámiid identitehta ja min oktasaš máhtu sámi kultuvrra 
birra." 
St. die. 52 (1992-93) Om norsk samepolitikk cealká: "Sámiid etnalaš identitehta, 
čadnon sosiálalaš ja kultuvrralaš diliide, dahká dehálaš eaktu oahppamii."   
Sámi joatkkaskuvllaid oktasaš ulbmilis celkkojuvvo: "Skuvla galgá nannet ohppiid 
sámi iešdovddu ja addit sidjiide vuođu fievrredit sámi kulturárbbi viidáset."  
 5. ja 6. kapihttaliin áiggun dárkkileabbu čilget makkár konsekveanssat bajábealde 
sitáhtain mu mielaš ferte leat sámi joatkkaohppui. 

Vaikko čearddalaš identitehta vuođđu sirdijuvvo buolvvas bulvii, ferte guhtege buolva 
gávdnat dahje hápmet iežas identitehta. Dát lea erenoamáš čielggas min áiggis, go sámi 
guovllut leat vásihan moderniserema ja stuorra kultuvrralaš ja gielalaš rievdadusaid. Girjjis 
"Moderne urfolk. Samisk ungdom i bevegelse" govvida Arild Hovland  dan dainna ahte 
čájeha muhtin sámi nuoraid identitehtahálddašeami Gáivuonas ja Guovdageainnus 1990-
logus. Son deattuha vuosttážettiin olggobealde skuvlla doaimmaid. Muhto ii oro leame 
dahkkon makkárge systemáhtalaš iskadeapmi mo skuvla váikuha nuoraid identitehtii. Sámi 
joatkkaskuvllaid oahppiiskademiin eai leat jearran njuolga dan birra, ja ii ge leat álki ohppiide 
analyseret man muddui skuvla lea hápmen sin sámi identitehta. Aŋkke gávdno juoga man ala 
sáhttá hukset. Ea.ea. leat muhtin Sámi allaskuvlla studeanttat cealkán ahte allaskuvla nanne 
studeanttaid sámi identitehta, muhto sámi joatkkaskuvllat eai daga dan.  

4.4. Fidnoidentitehta
Ovdal go sáhttá dadjat juoidá sámi fidnoohppiid fidnoidentitehta birra, ferten vuos 
dadjat juoidá oppalaččat fidnoidentitehta birra, fidnoidentitehta ovdaneami fidnooahpus birra 
ja fidnoidentitehta birra sámi servodaga bargoeallima ektui. 

4.4.1. Fidnoidentitehta, status ja eallinvuohki
Buohkain lea identitehta, muhto buohkain ii leat fidnoidentitehta. Jus muhtumis galgá 
leat dahje ovdánahttit fidnoidentitehta, son ferte leat čadnon muhtin fidnui, bargui mii lea 
muhtin muddui spesialiserejuvvon, boađus servodaga bargojuohkimis.
Muhtin fidnuin ovddiduvvo fidnoidentitehta čielgasit go earáin. Dasa sáhttá leat 
máŋga siva. Muhtin fidnut sáhttet leat nu ollu čadnon kultuvrii ja eallinvuohkái ahte fidnu lea 
masá olles eallin, ii fal dušše áigi gos lea barggus. Ná lea omd. boazodoalus. Dušše sátni 
"boazodoallosápmelaš" čájeha man lagas oktavuohta lea fitnu ja kultuvrra / čearddalašvuođa gaskkas. 
Boazodoallu lea sihke fidnu ja eallinvuohki. Eará fitnuin lea čielga fidnoidentitehta danin go dain lea stahtus, go gáibiduvvo 
guhkes, spesialiserejuvvon oahppu jna. 
Ovdamearkkat leat doavttir ja báhppa. Maiddái giehtabargofitnuin /duodjefitnuin main lea 
guhkes árbevierru sahttet oahppan fidnoolbmuin lea gievrras fidnoidentitehta. Eará fitnuin lea 
fas ollu geanuhit fidnoidentitehta. Dát guoská fitnuide main lea vuollegis stáhtus, fitnuide 
mii dávjá oidnojuvvo gaskaboddosaš heahttečoavddusin dassái go doaivvumis gávdná juoidá buoret. 
Go bargen guolleindustriijas vásihin ahte mii geat ledje oahppan mekanihkarat, snihkkárat jna., mis lei ollu nanuset fidnoidentitehta go sii 
geat barge buvttadusas, 
filetčuohppin, guollesággipáhkkin ja trukkavuodjin. 
         Fidnoidentitehta sáhttá dahkat ahte olmmoš identifisere iežan earáiguin geain lea 
seamma fidnu, vaikko sáhttá leat ollu eará mii earuha. Danin gávdno máŋga fitnus 
riikkaidgaskasaš fidnosearvvit, omd. doaktáriid, oahpaheddjiid ja boazoeaigádiid várás. Mađe alit status muhtin 
fitnus lea, dađe stuorat lea tendeansa organiseret oahpu, ii ge barggu mielde. 
         
4.4.2. Fidnooahppu ja fidnoidentitehtta
        Goas álgá fidnoidentitehta ovdánahttin? áigečállagis Norsklæreren lei jagis 2000
digaštallan dárogielfága fidnoheiveheami birra. Muhtin oasseváldi dan digástallamis 
čuoččuhii ahte ohppiin ii leat fidnoidentitehta. Dasa in sáhte mieđihit. Stuora oassi ohppiin 
čuvvot váhnemiid luottaid ja sii leat áisttan ožžon fidnoidentitehta sisa gietkkamis juo. 
Earáide fidnoidentitehta ovdánahttin álgá dakkaviđe go leat mearridan ohcat muhtin 
fidnofágalaš oahpposuorggi. Okta fidnooahpu doaimmain lea nappo nannet dán 
fidnoidentitehta.       
Árbevirolaš fidnooahpus lea huksegoahtán ohppiid fidnoidentitehta, ožžon sin dovdat 
iežaset oassin fidnosearvevuođas. Dát doibmii erenoamáš nannosit oahpahalleortnega bokte, 
go oahpahalli sosialiserejuvvui fidnui dainna ahte bargai ovttas fágabargiin. Giehtabargu ja 
industrifágaid fidnoskuvllain lei buoremuddui seamma doaibma. Oahpu lei lahkasit čadnon 
fidnui ja oahppit sosialiserejuvvojedje fidnui seammás go identifiserejedje iežaset klássain. 
Mađe nannoset oahppi ovddida fidnoidentitehta, dađe eambbo movttidahttojuvvo ja dađe 
buoret oahppá. Nu doaibmá nu guhkás go lea lagas oktavuohta oahpu ja boahtteáiggi 
fidnobargguid gaskkas. 
        Ođastus 94 dát fidnoidentitehtahuksen jáhkimis geanuhuvvo, go skuvla šaddá eambbo 
oppalašfágalaš, ja go ođđa vuođđokurssat leat govddat go ovdal. Muhto dás sáhttá leat 
erohusat vuođđokurssaid gaskkas, go dain lea guđege lágán oktavuohta vuođđokursa ja fidnu gaskkas. 
Muhtin kurssain sáhttet ain buorremuddui leat seamma doaibma go ovdal. Dát guoská kurssaide mas okta fága dahje okta 
lagas fágajoavku lea vuođđokurssa vuođđun, nugo mekanalaš fágat ja elektrofágat. Eará 
kurssain fidnoidentitehta huksen šaddá hui váttis. Fágain nugo huksenfágat ja teknihkalaš huksenfágat, 
mas lea veahá guđetge fágas, šaddá huksegoahtit fidnoidentitehta ovtta fágas, ja de moadde mánu 
maŋŋil njeaidit dan ja álgit ođđasit eará fágain.  Kurssain mas lea hui unnán oktavuohta fitnuin, nu 
go hábmenfágat, ii leat makkárge fága man ektui hukset fidnoidentitehta. Dát sáhttá unnidit ohppiid 
movtta ja leat duššástuhtti oahpaheddjiide geat bohtet ovddeš vuođđokurssas mii lei čielgasit 
čadnon muhtin fidnui, muhto mii dál de bidjon hábmenfágaid vuollái. áiggun kapihtalis 6.3.1. čilget 
dáid vuođđokurssaid dárkkileappot.
        Fidnoidentitehta birra ii báljo leat čállon mihkkege sámegillii. Skandinavalaš gielaide lea maid 
čállon hui unnán, eanemusat allaskuvllaoahppan profešuvnnaid birra. Suomas galgá leat čállon oalle ollu 
duojáriid ja industriijabargiid fidnoidentitehta birra.

4.5. Bargojuohkin Sámis ja Norggas
Ovdal industrialiserema lei olggobealde gávppogiid oalle unnán bargojuohkin. Bearáš 
ferte hálddašit bargguid mat gullet fidnuide nugo eanandoalli, guolásteaddji, koahkka, goarru, 
snihkkár ja rávdi. Dávjá lei nu ahte mađe davvelii bođii, dađe buotbealálaš fertii leat jus 
galggai birget, go luondduvuođđu lei rášši ja gáibidii ahte geavahii buotlagan luondduriggodágaid. 
Gávppogiin lei juo gaskaágis máŋga fágas šaddan fidnogoddi (laug)-vuogádat mas ledje oahpahallit, 
fágabargit ja meaštárat. Giehtabargolágat 1800-logu rájes guske dušše gávppogiidda. 
Maiddái 1950 oahpahalliláhka guskkii unnitlogu riikka suohkaniin. Easka go dan sadjái 1980:s bođii Láhka 
bargoeallima fágaoahpu birra (Lov om fagopplæring i arbeidslivet) šattai oahpahalliortnet guoskat olles riikkii ja 
ovddasvástádus sirdojuvvui fylkkadássái. Suohkaniin main lea unnán olbmot ja unnán industriija lei nappo 
unnán fágaoahppoárbevierru. Fidnooahppu skuvllas, praktihkalaš fidnuid várás, álgii maiddái vuos 
gávppogiin. Finnmárkui huksegohte fidnoskuvllaid easka maŋŋil soađi. Fidnooahpu sámiid várás 
álggii go "Statens heimeyrkesskole for samer" álggahuvvui Guovdageainnus 1952:s. 
Sámi servodagaid dovdomearka lea min áiggi rádjái leamaš lotnolašealáhusat. Ovdal 
industrialiserema lei eambbo lotnolašealáhusat miehtá riikka, muhto lotnolašealáhusat lea 
leamaš erenoamáš nanus sámi guovlluin, heiveheapmin luonddudilalašvuođaide. Guovddáš 
Norgga eiseválddit bidje maŋŋil soađi ulbmilin jávkadit lotnolašealáhusaid ja gilvit 
fidnospesialiserema. Muhto lotnolasealáhusaid ledje váttis jávkadit. Eiseválddit fertejedje 
geavahit máŋgga doaimma, sihke siektadit ja bágget olbmuid spesialiseret. Doarjoortnegat 
eanandoalu ja guolásteami várás, vearroortnegat ja njuolggadusat ohcat loana ja doarjaga 
investeremiidda favoriserejedje sin geain lei dušše okta ealáhus. Dovddamus lotnolasealáhus 
lea guolásteadji / eanandoalli muhto doaba guolástanboanda (fiskarbonde) čiehkada dávjá 
ahte lea leamaš eanet fidnodoaimmat ja fágamáhtut mielde. Guolástanboanda sáhtii maiddái 
leat snihkkár ja / dahje rávdi, koahkka dahje čalbmeeadni. Muhtimat ovdánahtte dáhkár bargu 
dan mađe ahte šattai dehálaš sisaboahtu, muhto ii lean dattetge sáhka fitnus, o#273;đaáigásaš 
ipmárdusa mielde, ja vel unnit sáhka formálalaš fidnooahpus. Dás leat báikkálaš ja sámi 
ruohttasat fágaide mat áigá juo leat spesialiserejuvvon ja institusjonaliserejuvvon namaiguin 
huksenfágat, mekánalaš fágat, hotealla- ja biebmoávnnasfágat ja dearvvašvuohta- ja 
sosialfágat. Boares sámi máhttu dáin fidnofágain nappo ii leat čadnon profešunala, 
spesialiserejuvvon fidnobargui, muhto lotnolašealáhusaide. Go bargojuohkin, moderniseren ja 
formálálaš oahpu láskái jávkái ollu dan sámi máhtus eret geavaheamis.

4.6. Fidnoidentitehta ja čearddalaš identitehta
Máilbmehistorjjás leat máŋga ovdamearkka ahte lea leamaš lagas oktavuohta fitnu ja 
etnisitehta gaskkas. Ledje muhtin barggut maid dušše dahje meastá dušše olbmot geat gulle 
vissis čerddii barge. Muhtin fidnu sáhtii dalle, iežaset dahje earáid ipmárdusas, čadnojuvvot nu nannosit 
etnisitehtii ahte go olmmoš muitalii man fidnu sus lea, de muitalii seammás 
etnisitehta birra. Mátkosteaddji čearddain Eurohpas, nugo roma (sigøynarat) og romaniálbmot 
(taterat) leat leamaš erenoamáš bargu mátkegávpisteaddjin, spellerávdin ja artistan. Sidjiide sáhtii leat nu 
ahte váldit dálonbarggu oidnojuvvo rihkkonin iežas kultuvrra vuostá. 
Eŋglánddas lea velá muhtin mátkošteaddji čearda ožžon nama sin erenoamáš barggu 
mielde; "tinkers", dahje spellerávddit.
15-1600-logu rádjái elle stuora eanetlohku sámiin meahcceealáhusain; bivdimis, 
guolásteamis, muorječoaggimis, monne- ja uvjočoaggimis jna. Dasa lassin sis ledje bohccot, 
muhto dábalepmosat eai nu galle. Maŋŋilis šattai ealáhusjuohkin, nu ahte muhtimat álge 
boazodoaluin váldoealáhussan, earát gilve eatnama. Mii sáhttit dadjat ahte bivdin ja čoaggin 
leat buot álbmogiid vuosttáš ealáhus, muhto sámit jotke dainna guhkit go ránnjáálbmogat. 
Álgoálbmogat Dávviriikkain ja Ruoššas ovdánahtte boazodoalu, ja dát lei erenoamáš 
dáidda álbmogiidda. Muhto eanandoaluin sámit álge easka maŋŋil go ledje váikkuhan 
ránnjáálbmogiin. Dát dagahii ahte muhtin osiin sámi assanguovllus čadnojuvvui ealáhus ja etnisitehta 
oktii. Dan mii oaidnit sániin mat ránnjáálbmogat atne sámiid birra. Dološ dárogiel sátni "finn", 
boahtá jáhkimis vearbbas "å finne" (gávdnat). Sámit ledje nappo sii geat gávdne maid dárbbašedje 
meahččis, dážaid ektui geat gilve eatnama. Muhtin dárogiel suopmaniin gávdno ain substantiiva "finne", omd. 
"i fjell og finne". Dás "finne" sullii vástida sámegiel sátnái "meahcci". 
Ruoššagiel sátni " lop " (lop, ruoŧagillii: lappar) geavahuvvui bivdiid birra, go ??? 
(čuđit) ledje suoma-ugralaš dálonat. Danin lea ollu mii čujuha dan guvlui ahte dát sánit álggos 
čilge álbmogiid eallinlagi, ii fal etnisitehta ii ge giela.  Ruoŧa gálduin mii diehtit ahte "lappar" ledje olbmot geat barge 
bohccuiguin ja/dahje bivde guliid, go sámi guovllu eanandoallit han 
ledje "nybyggare". álggo rájes "nybyggarna" ledje láddelaš dahje ruoŧŧelaš sogas. Muhto jus muhtin 
sápmelaš heittii boazodoalus ja gilvigođii eatnama, son maid šattai "nybyggare", ii ge šat lean eiseválddiid 
ipmárdusa mielde "lapp". 
        Muhtin fidnut dahje baicce barggut leat muhtin guovlluin leamaš várrejuvvon vissis 
čerdii. Ovdamearka lea ng. suohkansámit ("sockenlapparna") Ruoŧas, geat barge erenoamáš 
"nuoskkes" bargguid mat ruoŧŧelaččat eai háliidan ieža dahkat, nugo heastanjuovvan, gáldin jna. Lullelii 
Ruoŧas ledje tateriin sullásaš doaimmat.
Doavttirgrádabarggustis Sis-Finmárkku nuppástuhttinprográmma birra, govvida Einar 
Bergland čuolmmaid molsut nuppi eallinmáilmmis nubbái.  Dát lea hui áššeguoskevaš, ii 
dušše fal nuppástuhttiide, muhto maiddái oahpaheddjiide ja ohppiide dáža ja sámi birrasa, 
teorehtalaš ja geavatlaš fitnuid gaskkas. Ovddeš fágabargi gii leat ođđasit skuvlejuvvon 
fágaoahpaheaddjin sáhttá dovdat dego livččii boahtán nuppi máilbmái. Olmmoš 
sáhttá dovdat ahte guđege birrasis sus lea goabbátlágán identitehta dahje geavaha eará oasi 
máŋgaoasálaš identitehtas. Sullásaš sáhttá olmmoš dovdat, gii manná sámi ja 
dáža birrasa gaskkas. Sámi birrasis son sáhttá dovdat oadjebassan, muhto dáža birrasis dovdá 
vierisin ja soaitá geahččalit čiehkat ahte son lea sápmelaš. Jus leat dárbbašlaš vai 
dohkkehuvvot, sáhttá velá duolbmat iežas álbmoga ala ja ieš gilvit cealkámušaid sámiid 
vuostá. Dát lea klassihkalaš identitehtagižži. Dál lea dávjá baicce nu ahte olmmoš 
dovdá ahte son gullá moadde birrasii, sáhttá leat ruovttus guovtti birrasis vai olggobealde goappašiin, go oba 
áiggi sus lea eará identitehta maid ii sáhte juohkit olbmuiguin doppe gos lea juste dál. 

Áiggun namahit golbma konstruerejuvvon, muhto realistalaš ovdamearkka mo 
čeaddalaš identitehta ja fidnoidentitehta sáhttá doaibmat oktii Sis-Finnmárkkus: 

Biret lea oahpaheaddji boazodoalloskuvllas, su isit Máhtte bargá bohccuiguin. Birehis 
lea identitehta danin: sápmelažžan, boazoeaiggádin, oahpaheaddjin, nissonin, norggalaš 
stáhtaboargarin ja leastadianalažžan. Bireha mielas dát identitehtat doibmet bures oktii, son ii 
dovdá stuora vuostálašvuođa daid gaskkas.
        Johan lea biilamekanihkar, su eamit Elle lea duojár ja áigodagaid mielde son searvá 
boazobargui ovttas su bealde fulkkiiguin. Johanis lea identitehta sápmelažžan, 
biilamekanihkarin, dievdun, Norgga stahtaboargarin ja spábbačiekčin. Go sihke Biret, 
Máhtte ja Elle sáhtte nannet sin sámi identitehta barggu bokte, ii leat mihkkege Johana 
barggus mii nanne su sámi identitehta. Gal som sámásta muhtin kunddáriiguin, muhto hoavdá 
ii ipmir go dárogiela ja čálalaš gáldut nugo instrukšuvdnagirjjit ja skovit leat buoremus lági mielde 
dárogillii. Biillat bohtet Japanas ja Duiskkas. Go sus lea oahpahalli barggahagas, soai 
humaiga sámegiela seaguhuvvon dárogiel ja velá eŋgelasgiel sániiguin, go dát lea fágagiella maid soai 
leaba oahppan.
        Grete lea koahkkaoahpahalli turistahoteallas. Son boahtá dálus mas lea lagas 
oktavuohta boazodoaluin ja ruovttus son lea oahppán ollu sámi málešteami birra. Su eadni 
máhttá vel eambbo. Muhto dan ii daga hotealla gievkanhoavda. Son lea vázzán 
hotellfagskuvlla  Stavangeris ja diehtá maid olggoriikkasaš turisttat háliidit. Nu ahte doppe 
galgá bohccobiergu ráhkaduvvot indrefiletan, ii fal vuoššanbiergun liemain. Ja lávus 
suovastuvvon hávggas ii leat makkárge vejolašvuohta Stolt Sea Farminga návetluosa ektui. Ja 
maŋimus áiggi lea dávjá dáhpáhuvvan ahte Grete lea boahtán ruoktot ja lohkan eadnái: - It galgga 
dahkat nie, dál lean oahppan mo dat duođaid galgá leat. 

Sámi guovlluin lea nappo nu ahte fidno maid vállje dahje oažžu ii dušše sáhttá addit 
fidnoidentitehta, dat sáhttá maiddái nannet dahje geanuhit čearddalaš identitehta. Čielggaseamus dát 
boahtá ovdan sátni "sápmelaš" geavaheamis. Guovdageainnus dat mearkkáša erenoamážit 
boazodoallosápmelaš. Vaikko dát erenoamáš geavaheapmi gullo unnit go ovdal, de gal báhcá ain. 
Olbmuide geat fertejit guođđit boazodoalu dat ii leat dušše dábálaš virgemolsun, muhto dat 
váikkuha maid garrasit identitehtii, mas fidnu, eallinvuohki ja etnisitehta leat gođđon oktii.

Dalle go ollu olbmot Sis-Finnmárkkus 60-logus sirde eanandoalus ja boazodoalus 
bálvvalusealáhusaide, láhppe seammás ollu sámekultuvrra, mii lei čadnon dáid ealáhusaide. Muhtin 
bearrášiin seammás go molsojedje fitnu, molsojedje maiddái ruovttogiela, sámegielas dárogillii.      
Eiseválddiid dáruiduhttinpolitihka lea čuohcán olles sámi álbmoga. Muhto ii leat 
čuohcán buohkaide seamma garrasit. Lea dovddus ahte dáruiduhttin lea čuohcán garraseabbo 
rittus go siseatnamis, garraseabbo fitnuin mat sihke dážain ja sámiin ledje go fitnuin mat ledje 
erenoamáš sámi; vuostážettiin boazodoallu / duodji. Muhto ii oktage oro leame analyseren 
dáruiduhttindeattu seahtoperspektiivvas ii ge perspektiivvas akademalaš / praktihkalaš bargu. 
Akademalaš birrasis lea olles áiggi leamašan veahá saji sámi áššiid várás. Velá 
garraseamos dáruiduhttináiggis bázii Oslo Universitehta sámegiela ja suomagiela professorahta. Lei ain 
antropologalaš dutkan, álbmotmuitočoaggin jna. Dán dutkamis lei ollu eahpedahtti sisdoallu, muhto dat lei unnimusat 
dohkeheapmi das ahte sámi kultuvra gávdnui ja lei dutkanveara. 
Seammás lei praktihkalaš, beaivválaš dásis gos sámit ja dážat deaivvadedje, hui unnán 
ipmárdus ahte sámegielas ja sámi kultuvrras lei makkárge árvu. 
Dalle go sámegiella ja sámi kultuvra fas oaččugođii árvvu, de álggii fas akademalaš birrasis. Dalle 
go rávis sámit fas besse oahppat lohkat ja čállit sámegillii, de ii lean sámi luoddabargit, 
veahkedivššarat ja boanddat geat ožžo dakkár fálaldaga. Fálaldat lei dušše fal universitehtain 
ja allaskuvllain, gosa stuora eanetlohku sámiin ii lean formálalaš ii ge reála gealbu beassat sisa. Boađus lea ahte sii 
geaidda dáruiduhttinpolitihkka garrasepmosat lea čuohcán, lea sámi bargiidseahtu. Dan mii oaidnit maiddái 
joatkkaskuvllas, sihke oahpaheddjiid ja ohppiid gaskkas. 

Go sámi joatkkaoahppu nuppi bealde galgá nannet ohppiid sámi identitehta, ja nuppi 
bealde fas addit sin álgi fidnoidentitehta, dát sáhttá doaibmat bures boazodoallo- ja 
duodjesurggiin. Na ba eará surggiin, gos fidnoidentitehta ii leat čadnon sámi servodahkii, 
baicce stuoraservodahkii, ja gos ii leat oktavuohta dan suorggi sámi máhttoárbeviruid ja 
skuvlla oahppoplánaid ja oahppogirjjid gaskkas? Dalle oahppit sáhttet dovdat ahte sii sáhttet 
gessojuvvot guovtti guvlui. Ballamis šaddá bargu nannet sámi identitehta hoigojuvvot 
sámegielfágii, mas ii leat go 3 diimmu vuođđokurssas ja 2 diimmu joatkkakurssas.

4.7. Konklušuvdna kultuvrra, identitehta ja fitnu birra
        Dán kapihtalis lean geahččalan dadjat juoidá dan birra mo fidnoidentitehta ja sámi 
identitehta ovdánahttin sáhttet doaibmat ovttas dahje vuostálagaid, ja skuvlla rolla 
identitehtaovdáneamis. Sámi identitehta lea dávjá leamaš čadnon sámi ealáhusaide, 
erenoamážit boazodollui ja duodjái. Sámi servodagas lea leamaš unnán fidnospesialiseren go dáža 
servodagas. "Dáža fágaid" fidnoidentitehta ovdánahttit lea seammás dávjá mielddisbuktán 
sámi identitehta geanuheami. Eavttut dasa ahte skuvla galgá sáhttit searvat sihke fidnoidentitehta ja sámi identitehta 
huksemii, leat ahte fidnooahppu čadnojuvvo sámi árbeviruide dan fágasuorggis ja ahte oahppu sámegielas ja 
sámi kultuvrras fas čadno ohppiid diliide ja fidnofágalaš ohppui. 
Danin áiggun dás ovddosguvlui čájehit sámi máhtu mii gávdno guđege fágasuorggis ja jearrat 
mo dan sáhttá integreret oahpaheapmái vai oažžut ollislaš ovdaneami sihke sámi identitehtas ja 
fidnoidentitehtas.


Boahtte kapihtalii
Mu fierbmebáikki váldosiidu
sveilund@online.no









¿


Árbevierus fidnomáhttui - 5a 


Árbevierus fidnomáhttui
Sámi máhttu fidnofágain
Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

5.  Sámi máhttu - mii ja masa?
Dán kapihtalis áiggun čilget doahpaga «Sámi máhttu», eará máhttošlájaid ektui. 
álggus sázun 
gova mii čájeha iešguđetlágán máhtu ja de bijan sámi máhtu dán gova sisa. 
áiggun geahččalit 
gávnnahit mat leat sámi máhtu dovdomearkkat ja loahpas áiggun cealkit juoidá dan birra mo 
sámi máhttu sáhttá leat ávkin skuvllas.

5.1. Máhttošlájat 
Lea vejolaš juohkit máhtu máŋgaláhkai. áiggun dás geahčadit njeallje juohkinvuogi dahje 
perspektiivva, ja oanehaččat čájehit oktavuođa Norgga skuvllain ja sámi skuvllain ja ságastallamiin 
sámi máhtu birra. Dan maŋŋil áiggun čájehit mo iešguđetge joavkkut ovddidit 
iešguđetgelágán máhtu, mo globaliseren váikkuha máhttoovdánahttima ja loahpas jearan lasihuvvo 
vai unniduvvo go buot máilmmi máhttohivvodat.
 
5.1.1. Fágajuogadeapmi 
Skuvllas juogaduvvo máhttu dábálaččat fágaid mielde. Dákkár juogadeapmi lea huksejuvvon 
dieđafilosofalaš ipmárdusa ala ahte lea vejolaš juohkit buot olbmuid dieđu ja máhtu fáttáide. 
Máŋggasat leat geahččalan juohkit buot máilmmi máhtu muhtin vuogádaga mielde. Ovdamearka lea 
Dewey desimalklassifikašuvdnavuogádat, man mielde fágagirjjálašvuohta juogaduvvo girjerádjosiin. Skuvlla 
fága- ja diibmojuohkinvuogádaga vuođđu lea ahte lea vejolaš juohkit máhtu teorifágaide nugo biologiija, 
fysihkka, historjá ja geografiija. Fidnofágain juogaduvvo máhttu fágasurggiid mielde, nugo mekánálaš 
fágat ja dearvvašvuođafágat, ja dáid siste fas fágaide nugo fuolahasčuohppan ja monteren ja 
divvunteknihkka. Juohkehaš gii galgá čuovvut dákkár fágajuogadeami, girjerájusbargin, oahpaheaddjin, 
oahppin dahje fágabargin, šaddá vásihit ahte lea veadjemeahttun čielgasit earuhit fágaid gaskkas, ja ahte ollu 
máhtu sáhtášii seamma bures bidjat nuppi fágii. Pedagogihkas lea leamaš ollu moaitámušat 
dakkár garra fágajuogadeami vuostá, ja máŋggas leat evttohan luvvet fágarájiid. Muhto joatkkaskuvlla 
oahppoplánat leat baicce mannan nuppi guvlui; fágajuogadeapmi lea šaddan vel garrasit. Ođastus 94 mielde 
oaččui omd. mekánalaš fága bargoteknihka ja fidnoteoriija sádjái njeallje fága main lea 
iešguđetge diibmolohku ja árvosánit. Nuppi bealde lea ođastusa oktavuođas celkon ahte berre leat 
fágaidgaskkasaš bargu, muhto dat ii oro šaddame go moadde oanehis prošeavtta, go beaivválaš oahpaheamis lea 
alla muvrrat fágaid gaskkas. Sámi oahppu lea leamaš seamma fágajuogadeami vuolde go eará oahppu Norggas. Nugo 
čájehin 4. kapihtalis, leat sámi guovlluin lotnolasealáhusat nana árbevierru. Olbmot dárbbašit dalle 
ovttasit máŋggalágán máhtu. Dát berre mu mielas dagahit ahte sámi oahpus geahččalit 
unnidit fágarájiid ja ahte sámi oahppu beassá ieža defineret fágasurggiid. 

5.1.2. Praksis, teoriija, fidnomáhttu ja dieđa 
         Mii sáhttit dadjat ahte oahpus leat guokte váldoárbevieru, dan mielde lea go 
praktihkalaš vai teorehtalaš oahppan deháleamus. Praktihkalaš árbevierru lea eahpitkeahttá 
boarráseamos. Dán mii sáhtit vuohtit nu guhkás maŋosguvlui go olmmošsohka lea leamaš. Dát 
oahppu lei eanemusat bearraša bokte, mas nuorat ohppe go oidne ja dađistaga serve rávesolbmuid bargui. Maŋŋilis, 
dađe mielde go bargojuohkin ahtanušai ja oaččuimet sierra fitnuid ja fágaid, ovddiduvvui praktihkalaš 
fágaoahpu, gos oahpahalli oahpai fága measttiris.
        Go servodat juogaduvvui seađuide, šattai ráđđejeaddji seahtu, mas lei dárbu legitimeret fámusis 
ja riggodagaidis filosofalaččat dahje oskkolaččat. Dehálaš oassi badjeseađu jurddašanvuogis lei ahte 
teoriija ja filiolosofiija lei allaárvosaš ja gulai alit seađuide, ja fysalaš bargu fas lei vuolit árvosaš ja gulai 
šlávaide ja eará vuolleseahtoolbmuide. 
Dakkár oaidnut báidnii antihkalaš greikkalaš filosofiijii, ja dat leat fievrriduvvon viidáset 
oarjemáilmmi kultuvrras min áiggi rádjái. Greikkas mii dovdat ahte badjeseađu mánát ožžo 
oahpu filosofiijjas ja oskkus, ja dan kultuvrras mis leat sánit nugo skuvla ja pedagoga.        
Praktihkalaš ja teorehtalas oahppoárbevieruid mii gávdnat fas ođđa áiggi skuvllain, ja 
dávjá lea leamaš riidu dáid vuoroheami birra. Formálalaš skuvlavuogádagas teorehtalaš oahppu lea 
domineren. Norgga skuvlavuogádagas leat čielga ruohttasat antihkkas. Girjji 
«Mesterlære» ovdasánis Karen Jensen govvida dan ná: «Nugo muđuid oarjemáilmmis lea 
Norgga oahpahuspolitihkka leamaš giddejuvvon logosentralaš máhttoárbevierus. Dát 
árbevieru dovdomearka lea nana osku abstráktalaš konteavsttahis máhttui ja dan 
badjelfámolašvuohta maiddái go guoská praktihkalaš čuolbmačoavdimii.» 
Máhttoteoriijas ja erenoamážit fidnopedagogihkas earuha máhttošlájaid dan mielde 
makkár gaskavuohta dain lea praktihkalaš bargui ja dieđálaš dokumentašuvdnii. Dán perspektiivvas mis 
leat unnimusat golbma juohkinvuogi, mat belohahkii gokčet seamma 
áššiid: fidnomáhttu - akademalaš máhttu, jávohis máhttu - 
čuoččuhusmáhttu ja vásahusmáhttu - dieđalaš máhttu. Pedagogihkas lea akademalaš 
oahppoárbevierru vávjjašuvvon 1900-logu álggu rájes. Dovddus kritihkariid gaskkas sáhtán namuhit 
eŋgelasgiel girjjálašvuođas John Dewey ja Lawrence Stenhouse, ja davviriikkain Hilde Hiim, Else Hippe, Liv Mjelde, Bengt 
Molander ja Knud Illeris. 
        Okta dain geat leat analyseren dan guovtti máhttoárbevieru lea ruoŧŧelaš pedagoga Bengt Molander: 
«Dát «praktihkalaš» máhttoguovlu lea obbalaččat bidjon teorehtalaš máhtu vuollái, duppalis 
ipmárdusas. Dan mađe ahte gálga ii leat oidnon dušše fal rumašbargun, dat lea ipmirduvvon muhtin 
duogábealde "teorehtalaš máhtu" dahje "intellektuála návcca" olggošbuktimin. Dasa lassin lea 
praktihkalaš nákca oidnojuvvon unnitárvvosažžan intellektuála, teorehtalaš návccaid ektui. Ahte 
buot praktihkalaš lea guovtti láhkai bidjon teoriija vuollái, lea jurdda mas leat čieŋalis ruohttasat oarjemáilmmi 
diehtagis ja filosofiijas.»  Molandera váldotesa lea ahte ii sáhte earuhit praktihkalaš ja teorehtalaš máhtu, muhto 
ferte hupmat ollislaš bargomáhtu birra, "kunskap i handling". 
        Seammaláhkai go Molander geahččalit Hiim ja Hippe hukset šalddi teoriija ja praksisa 
gaskkas fidnooahpu ovdáneamis. Soai čájeheaba ahte otná fidnooahppoplánat eai leat 
huksejuvvon fidnobargguid, muhto dieđasurggiid ja fidnofágaid akademiserema vuođul: 
«Fidnomáhtu vuođđu ii leat dieđasuorggit ja skuvlafágat, muhto ieš doaibma ja fidnobarggut, ja gálggat ja 
ipmárdus maid dát sisttisdoallá ja eaktuda. Fidnomáhtus lea nie ollislaš iešvuohta, mas vuđolaš 
fidnobargguid bargo- ja buvttadusproseassat ja gaskavuohta daid 
gaskkas lea dat mii strukturere ollisvuođa. Fidnomáhtu ii sáhte omd. juogadit ng. "máhtuide", 
"guottuide" ja "gálggaide" nugo mii oaidnit muhtin oahppoplánaid, almmá botnjojuvvot ja 
amputerejuvvot.»  Molssaeaktun otná oahppoplánaide soai bidjaba fidnovuođđoduvvon 
oahppoplánaid. 
        Okta dain hárve olbmuin, geain ieš lea duogáš praktihkalaš fitnus, mii lea searvan 
almmolaš digaštallamii teorehtalaš ja praktihkalaš oahpu birra, lea ruoŧŧelaš mebelsnihkkár 
Thomas Tempte. Jagis 1982 son álmmuhii girjji «Arbetets ära» (Barggu gudni), gos láitá ruoŧa gymnasieskuvla ná: 
«Dan sajis go vel bajidit barggu gutni - praktihkalaš barggu gutni - oažžu praktihkar gii ii viečča máhtuidis 
bargobeaŋkkas muhto skuvlabeaŋkkas. čielga abstrákta intellektualisma vuoitá. šaddá bargi gii lea vel 
eambbo intellektualalaččat golgolaš - go vuođđu, giehtabargi ollislaš máhttu, váldojuvvo eret.»   

        12 jagi maŋŋil go Tempte čálii dán, geardduhuvvui seamma meattáhus Norggas, Ođastus 94 
olis. Ii oktage beroštan ruoŧŧelaš mebelsnihkkára várrehusain.
        Sámi oahpus lea hui áigeguovddilis gažaldat makkár vuostálasvuohta ja oktavuohta lea praktihkalaš ja 
teorehtalaš máhtu gaskkas. Moanat sámi dutkit leat digástallan gaskavuođa árbevirolaš 
praktihkalaš ja teorehtalaš máhtu gaskkas. Sámi historihkar Johan Borgos lea veardidan dan guovtti 
máhttovuogádaga nu ahte dieđalaš máhttu lea huksehus, muhto olmmošlaš dahje árbevirolaš 
máhttu lea nugo eanadat. 

5.1.3. Áhki ja áigeguovdilvuohta
Máhttu mii olbmuin lea otne, lea duháhiid jagiid vásahusaid, iskademiid, dutkama ja 
máhttosirdima boađus. Jus ovddit buolvvaid máhttu ii livčče sirdašuvvon midjiide, 
fertešeimmet hutkat visot ođđasit ja eat livčče ollen guhkelii go geađgeáiggi. Ollu máhttu mii 
ovddit buolvvain lei, lea jávkán. Válljenmunni boares máhtus sirdášuvvo institušunaliseren hámis 
skuvlla bokte, muhto álbmotlaš, kultuvrralaš máhttu lea eanas sirdášuvvon bearrášiid siskkobealde.
 
(Govva)
Muhtin dološ máhttu lea áibbas áigáhas min áiggis. Dál ii baljo 
oktage beroš ráhkadeames dákkár ruvddiid, mat leat 
Guovdageainnu gilišilju čájáhusas. Dákkár bivdinvuohki lea guhká 
leamaš lobiheapmi. 
Buot skuvlašlájain ja jáhkimis buot riikkain lea digástallan dan birra man muddui 
skuvla galgá gaskkustit boares, árbevirolaš máhtu, dán máhtu ektui mii lea 
ođđaáigásaš ja áigeguovddil. Sii geat bealuštit boares máhtu sáhttet ákkastallat 
kultuvrralaš árvvuin, dainna ahte lea dárbu ipmirdit oktageardánis ađaid ovdal go sáhttá ipmirdit 
mohkkásis konstrukšuvnnaid ja ahte árbevirolaš máhttu dávjá sáhttá addit buvttadusa mii lea 
birasustitlaš ja ii golat ressurssaid bearehaga. Norgga joatkkaskuvllas lea muhtin fidnofágain leamaš ovttabeallásaš 
moderniseren, omd. go mekánalaš fágaid vuođđokurssa oaččui ođđa 
oahppoplána 1980-jagi loahpas. Oahppit galge dalle oahppat automatiserema ovdal go ledje 
oahppan vuđolaš doaimmaid.
(Govva) 
Dološ máhttu ođđa doaimmas. Lullisámit Engerdalenis leat ceggen 
goađi mas vuvdet matkemuittuid turisttaide. 

Dávjá jurddaša ahte máhtu áhki muitala áigeguovdilvuođa birra. Muhto muhtin máhttu 
sáhttá leat seamma áigeguovdil, vaikko lei dovddus máŋga čuohtejagi dás ovdal, ja eará 
máhttu fas sáhttá juo leat áigahaš, vaikko ii leat go logenare jagi boares, omd. servodatfágas ja 
dihtorteknologiijas. Muhtimin dáhpáhuvvá maid ahte máhttu mii ii leat šat anus vuođđohámis, 
sáhttá boahtit ávkin ođđa oktavuođain. Ottar Brox gohččuda dan "gjenbruk av kunnskap" 
(máhtu ođđasitgeavaheapmi) ja čájeha ovdamearkkaid Davvi-Norgga guolástusealáhusas.  
Iešguđetge filosofalaš ja pedagogalaš tendeanssain lea iešguđetge lágán oaidnu man 
dehálaš árbevirolaš máhttu lea. čujuhan dasa maid Øzerk  ja Hiim & Hippe  leat čállán 
dán 
birra. Sámi oktavuođas leat ea.ea. Kalstad  ja  Bergstrøm  čállán árbevieru ja modernitehta birra. 
čálán eambbo dán birra kapihtalis 5.4.7., gos jearan: "áibbašeapmi maŋosguvlui dahje plána 
ođđaáigásaš sámi servodaga ovddas?".

5.1.4. Báikkálaš, etnalaš, našuvnnalaš ja riikkaidgaskasaš
Áiggiid čađa leat álbmogat ja čearddat oahppan nuppi nuppis ja máhttu maid sii leat 
ožžon olggobealde lea heivehuvvon báikkálaš diliide ja iežaset kultuvrraide. Danin ii gávdno 
makkárge ollislaš našuvnnalaš, etnalaš dahje báikkálaš máhttouniversa. áŋkke 
leat dan mađe stuora variašuvnnat ja erenoamášvuođat ahte sáhttá hupmat báikkálaš, 
etnalaš, našuvnnalaš ja regiuvdnalaš máhtu birra. 
Jus mii lohkat oahppoplánaid ja oahppogirjjiid máŋgga riikkas, mii oaidnit ahte dain 
leat sihke oppalaš, riikkaidgaskasaš oasit ja našuvnnalaš oasit. Maiddái fidnofágain mii sáhttit oaidnit 
dan muhtin oahppoplánain. Norggas lea huksenfágaplána báidnon das ahte eatnasat orrot muorraviesus. Riikkain gos measta 
buohkat orrot muvraviesuin ferte leat eará 
oahppoplána. Našuvnnalaš ja riikkaidgaskasaš máhttu lea oahppoplánaid vuođđu. Riikkaid, 
skuvlašlájaid ja áigodagaid gaskkas molsašuvvá man muddui báikkálaš máhttu 
čáhká pensuma sisa ja lea go dakkár máhtus nu alla árvu ahte dat lea oassin eksameniin.
Norgga skuvlaeiseválddiid bealis lea tendeansa oaidnit sámi máhtu dušše báikkáláš 
máhtu variántan. Go sámit leat gáibidan eanet saji sámi máhttui, de departemeanta 
dábálaččat lea vástidan ahte lea sadji báikkálaš heiveheapmái. Sámi  skuvllain sii 
ipmirdit sámi máhtu earáláhkai, sis lea ipmárdus mii biđge dan golmma dássásaš 
juogadeami. Sámi joatkkaskuvlla rektor Synnøve Solbakken-Härkönen čilge dan ná: «Buot mii guoská sámiide lea 
dál joatkkaskuvllas reduserejuvvon báikkálaš áššin. Juo, mis lea vejolašvuohta geassit sisa 
sámi fáttáid áiddo seammaláhkai go oahpaheaddjit Kristiansunddas, Storddas, Valdresas, Innerøyas jna. sáhttet 
heivehit oahpahusa báikkálaš diliide. Dát ii leat midjiide doarvái. Sámevuohta ii leat 
báikkálaš fenomena. Muhto dat sáhttá šaddat.»  
Sámi máhttu lea juoga eanet go báikkálaš máhttu. Lea sáhka kultuvrralaš oktasaš 
dovdomearkkat mat eai leat báikkálaččat. Ollislaš sámi máhttoperspektiiva ferte danin leat viidáset 
go dat mii skuvllas lea otne. 
Báikkálaš máhttu omd. Guovdageainnus lea sámi máhtu oassin, muhto maiddái 
norgalaš máhtu oassin. Jus definere norgalaš máhtu máhttun mii gávdno Norgga riikkas, de lea sámi 
máhttu norgalaš máhtu oassin, nugo sámi máhttu maiddái lea suopmelaš máhtu oassin. Sámi 
máhttu lea maiddái máilmmi álgoálbmotmáhtu oassin. 

5.1.5. Máhttu - geaid várás?
Molander cealká ahte «..olmmošlaš dagut lea máhtu vuođđu oppanassii».  Dát ii 
mearkkáš ahte mii dušše ovddidit máhtu iežamet daguid vuođul. Ipmirdan dihtii ovttastusaid mii 
sáhttit veardidit iežamet daguid bohtosiid earáid daguid bohtosiid ektui. Mii sáhttit veardidit iežamet daguid 
earáid daguid ektui ja daguid ovtta gilis dahje riikkas daguid ektui mat leat eará gilis 
dahje riikkas. 
Olbmot geat ellet iesguđetge eallindiliin ovddidit iešguđetlágán máhtu. Nu ovddidit 
dievddut ja nissonat goabbágelágán máhtu. Dát erohus leat stuorát dađe stuorát erohus lea 
nissonbarggu ja dievdobarggu gaskkas ja daid doaimmaid gaskkas mat sis leat ruovttus ja 
servodagas. Bargit eai dušše ovddit máhtu iežas barggus ja fágas, muhto maiddái máhtu mii lea 
čadnon sin sosialiseremii bargiidjovkui. Dás leat lagas oktavuohta máhtu ja oainnuid 
gaskkas. Muittán dan áiggis go ledjen industriijabargin ahte deháleamus áššiid gaskkas, maid ođđa 
bargi fertii oahppat, lei man garas ja man ollu galggai bargat. Nuppi bealde ii galgan 
oidnojuvvot láikin, ja nuppi bealde fas ii galgan rahkut, bilidit akkordda dahje eará láhkai  
lasihit bargoleavttu. Goappašiid guvlui lei sáhka sosialiseren solidáralaš doaibmamii. 
Ollu máhttu lea erenoamáš vissis fitnuide, ja unnán čuozzovaš sidjiide geain ii leat 
dakkár bargu. Eará máhttu sáhttá leat báikkálaš dahje áššáigullevaš 
vissis geográfalaš guovllus. Inuitaid máhtu igloo-huksema birra lea hui unnán ávkkálaš sidjiide geat orrot 
liegga riikkain. Mis lea buohkat muhtinlágán báikkálaš máhttu, leš go gos gávdnat buoremus 
luomejeakki dahje lagamus gávppi. Sidjiide, geat eai leat goassege leamašan min guovllus, eai 
ge jurddašan boahtit deike, dát máhttu ii leat ávkin masage.
álbmogiin, nášuvnnain ja čearddain leat buorremuddui iešguđetge máhttu. Olbmáin, geat hupmet 
iešguđetge gielaid, eai leat dušše iešguđetge sánit ja grammatihkka, muhto giella speadjalastá 
maiddái earálágán máhttodássi iešguđetge guovllus. Sámegielas han lea hui rikkis giella 
bohcco, muohttaga ja Sámi luonddudili birra, muhto unnán sánit mat čilgehit liekka riikkaid luonddudiliid. Arabiagielas lea 
nuppi bealde hui rikkis sátnevuorká kamela ja sáddomeahci birra. (Govva)
 Lujávrri dávvirvuorkkás sáhttá oaidnit sihke sámi duoji man hápmi ja 
čiŋat lea dovddus miehtá Sámi, ja dakkár maid komi- ja nenetsálbmogat 
leat váikkuhan. 

Praktihkalaš máhttu lea dávjá ovddiduvvon báikkáláš luonddudiliid mielde, muhto dain leat 
maiddái kultuvrralaš oassi. Lea miellagiddevaš veardidit iešguđetge ealáhusaid, huksenvieruid ja fievrruid maid 
árktalaš álbmogat leat ovddidan. Manne bat inuitat eai leat 
álggahan boazodoalu, eai ge sámit beanavuodjima? Manne bat reagat leat nu earálágánat 
muhtin guovllus go eará guovlluin? Belohahkii sáhttet luondudiliid čilget erohusaid, vuodjit 
beanareagain jieŋa alde ii leat seamma go vuodjit heargereagain dahje gerresiin meahcis. Seammás mii oaidnit ahte 
iešguđetge čearddat ovddidit iešguđetge heivehemiid sullásaš 
luonddudiliide. Go dakkár čearddat deaivvadit, leat guokte vejolašvuođa; jugo doalahit iežaset 
vieruid, dahje nubbi váldá nuppi čeardda vieru atnui. Dasa sáhttá fas leat guokte siva; sii 
gávdnet ahte ránnjáčearda lea ráhkadan buoret čovdosa dahje sii molsot nuppi čeardda vieruide danin go 
dan čearddas lea allat sajádat servodagas. Ovdamearka mo vierut rivdet 
olgguldas váikkuhusa geažil lea ahte Guoládatnjárgga sámit leat váldán atnui komiálbmoga reagaid 
ja nenetsálbmoga nuvttahiid. 
Máŋgakultuvrralaš servodagain leat máŋga ovdamearkka dasa ahte muhtin čearddas 
lea leamaš erenoamáš máhttu, mii lea dahkan ahte sii leat sáhttán vuovdit gálvvuid ja 
bálválusaid eará čearddaide. Lean juo nammadan muhtin ovdamearkkaid kapihtalis 4.6., fidnoidentitehta ja etnalaš 
identitehta birra. Norgga / sámi historjjás mii diehtit ahte dážat orro eanemusat olgguldasat rittus. Sii elle dušše 
guolástemis ja ledje muđuid áibbas sorjavaš gávppašeamis. Sámit elle baicce vuonain ja elle 
lotnolaš ealáhusain. Goappašiid joavkku dárbbašii máhtu guolásteami birra, muhto ii fal juste seamma 
máhttu. 
Dološ áiggi rájes lea dovddus ahte máhttu lea fábmu. álgoálbmotservodagain ja eará servodagain 
main eai vel lean juogaduvvon čielga seađuide, lei noaidi geas lei erenoamáš 
máhttu. Dát máhttu attii su erenoamáš sajádaga servodagas. Seahtoservodagain lea álo leamaš 
dehálaš badjesehtui doalahit máhttomonopola. Muhtin máhttošlájat ledje sisabeassanbileahtta badjesehtui, 
seammas go dábálaččat ledje vuostážettiin olbmot geat ledje riegádan badjesehtui geat ožžo 
dakkár máhtu. Erenoamažit alla oahpus ledje ollu formalitehtat ja seremoniijat mat galge deattastit oktavuođa máhtu ja 
statusa gaskkas. Nu lei ovdal maiddái Norggas. Easká go ollu bargiidnuorat bohte universitehtaide 60- ja 70-logus, jávkkái 
boarggarseađu oahppomonopola ja dárbu čájehit symbolalaš gasku dábálaš olbmuid ektui 
unniduvvui.
 
Máhttu lea min áiggis gálvu maid sáhttá oastit ja vuovdit. Pateantaortnegiid ja eará 
láhkasuoji bokte geahččalit fitnodagat ja konsernat mat leat ovddidan dahje oamástan máhtu 
monolpoliseret dan, ja dán láhkai háhkat alcceseaset stuorat dietnasa. 
Teknologiijaovddideapmi ja globaliseren dagaha ahte ollu máhttu šaddá olámuttus 
riikkarájaid rastá. Mun sáhtán čohkkát Polenis ja čállit dán, ja viežžat 
dieđuid sámi áššiid birra interneahtas. Muhto máhtu globaliseren mearkkaša maiddái ahte 
šaddá vejolažžan gávppálaččat geavahit báikkálaš ja čearddalaš 
máhtu nuppi bealde máilmmi. 
Kombinašuvdna industriijabuvttadeapmi ja globála bargojuohkin lea dagahan vejolažžan 
buvttadit "duodjebuktagiid" guovlluin mas ii leat makkárge kultuvrralaš oktavuohta dáiguin 
buktagiiguin. 
Suomas lea stuora industriija ráhkadit "sámi" mátkemuittuid. Dát leat veahá 
"sámilágánat", dain lea ollu heajut kvalitehtta ja leat ollu hálbbit go albma sámi duodji. 
Boađus lea ahte sámi duodji ii sáhte gilvohallat ja vuoittáhallá.  USA:s "indiánalaš" gálvvut leat 
áigá juo šaddan stuora industriija, maŋŋil go álgoálbmogat ieža leat láhppan sihke eatnama ja 
eallinvuođu. álgoálbmogiid searvvit geahččalit dál bissehit fitnodagaid mat eai gula 
álgoálbmogiidda, muhto mat geavahit sin minstáriid, symbolaid ja namaid. Sii gáibidit vuoigatvuođa iežaset 
máhttui.  
(Govva)
Globaliserema dovdomearka lea ameriikkalaš fitnodat McDonald's. Dá lea McDonald's huksema vuolde Gdanskkas Polskkas. Ovdal go 
dat lei gárvvis lei ávžžuhus málejuvvon seaidnái: "Boycott McDonald's!".
Globaliseren mielddisbuktá ahte máhttu maid oarjemáilmmi kapitalisma hálddaša, šaddá vuoitit ja duvdit 
eret eará máhttovuogádagaid. Máŋganašuvnnalaš fitnodagat oamástit báikkálaš, 
regiuvnalaš ja našuvnnalaš máhtu ja geavahit dán iežaset dietnasa várás. Olbmot, 
geain lei dát máhttu álggus, eai šat hálddas dan. Dát čuohcá garrasit álgoálbmogiidda. 

5.1.6. Gosa manná máhttooavdánahttin?
Dávjá govviduvvo dego olmmoščeardda olles máhttu min áiggis šaddá astronomalaš 
leavttuin. Makkár máhtu birra lea dalle sáhka?  Dalle lea sáhka dieđalaš máhttu maid mii sáhttit 
gávdnat girjerádjosiin, databasain ja dutkanásahusain. Muhto go guoská dan máhttui mii olbmuin lea 
ohcakeahttá girjjiin ja dihtoriid bokte, de áiggun jearrat ii go baicce leat nuppeláhkai, ahte dát máhttu lea 
vátnudeame. Go buohkat jurddašit seammaláhkai, ii oktage jurddaš ollu. Ja jus buohkain lea seamma máhttu, de olles 
máhttohivvodat ii sáhte leat nu stuoris.
Mo sáhttá dadjat ahte máhttu lea vátnudeame? Olbmot geat ellet luonddus fertejit 
háhkat buorre máhtu sin guovllu luonddu birra, borahahtti šattuid ja dálkkasšattuid, dálke- ja 
rávdnjediliid ja eallimiid lihkademiid birra jna. Ollu dakkár máhttu lea báikkálaš, dan ii sáhte sirdit 
eará guvlui. Muhto das lea maiddái oppalaš osiid, nu ahte son gii lea čeahpes bivdi iežas guovllus sáhttá 
álkit birget eará guovllus go olmmoš gii ii goassege lea bivdán. 
Miehtá máilmmi leat olbmot geat leat ovddidan heivehanvugiid mat dahket ahte sii 
sáhttet oažžut birgenlagi ja seammáš eallit luonddu oktavuođas. Mo manná dáid olbmuid 
máhtuin go guođuhišgohtet bohccuid helikopteriin, go gusat gozihuvvo dihtoriin ja guolli 
bivdo troalain ja snoraldatnuhttiin? 
Dološ servodagas ledje máŋga giehtabargofága mat dál leat jávkán dahje jávkame. Ollu 
máhttu jávká go servodat rievdá industriija- ja bálvválusservodahkan. Molander  lea čájehan mo 
Ruoŧas leat geahččalan gádjut dán máhtu, ea.ea. dainna ahte bidjat dološ giehtabargofágaid 
máhtu databáŋkuide. Muhto dákkár máhttu ii lean nu álki digitaliseret, juste danin go dat lei sáhka 
ollislaš bargomáhtu. Molander čállá "javohuvvon máhtu" birra: 
«Sosiála status, fápmorelašuvnnat ja eará sosiála struktuvrrat sáhttet javohuhttit muhtin 
jovkkuid ja olbmuid máhtu ja velá muhttimiin ollásit duššadit dan.»  Dát lea juste mii lea 
dáhpáhuvvan stuora osiin árbevirolaš sámi máhtuin, nugo ollu eará álgoálbmogiid 
máhtuin ja eanaš máilmme čearddaid álbmotlaš máhtuin.  
6-7000 gielain mat dál gávdno máilmmis, jáhkimis gaskal 50 ja 90 % šaddet jávkat 
dán čuohtejagis. Hui stuora oassi dáin gielain leat álgoálbmogiid gielat. álgoálbmogat orrot guovlluin 
mas leat máŋgalágán šaddut ja eallit, ja sis lea ollu máhttu luonddu birra mii sáhttá 
jávkát jus sii bággejuvvojit molsut giela ja kultuvrra.  
 
Dehálaš oassi Norgga 90-jagiid skuvlaođastusain lei ahte oahppit ja studeanttat galge 
oažžut seamma máhtu. Dalá oahpahusministár Gudmund Hernes čilggii dan nu: «Go okta osku addá 
okta álbmoga. Leat jurdagat mat fertejit loktejuvvot ja uniformerejuvvot jus 
našuvnnat galget doallat čoahkas. Mii galgat hukset našuvnna, ja dárbbašit dalle 
nanaseabbo, oktasaš vuođu.»  Dán vuođus Hernes fállehii báikkálaš oahppoplánabarggu, 
vuođđoskuvlla sámi oahppoplánaid ja joatkkaoahppofálaldaga máŋggaidvuođa. Logai ahte 
háliidii lássanit máhtu, muhto fállehii máhtu máŋggaidvuođa.
 
5.2. Álgoálbmotmáhttu
Leat guokte siva dasa ahte čálán dás oppalaččat álgoálbmogiid ja 
álgoálbmotmáhtu birra. Nubbi lea ahte sámi vuoigatvuođaid, sámi kultuvrra ja sámi máhtu 
nanaseamus álbmotrievttalaš suodjalus gávdno riikkaidgaskasaš konvenšuvnnain, vuostážettiin 
ILO-konvenšuvdna álgoálbmogiid birra. Nubbi lea fas ahte sáhttá leat ávkkálaš digástallamii 
sámi máhtu birra geahččat leat go eará álgoálbmogiin sullásaš čuolbmat ja leat go 
muhtin 
álgoálbmogat nagodan oažžut čovdosiid mat sáhttet sirdášuvvot sámi ohppui.

5.2.1. Mii lea álgoálbmogat?
Álgoálbmogat dahje eamiálbmogat  leat doahpagat mat maŋimus logijagiid leat 
geavahuvvon álgovuolggalaš álbmogiid oktasašnamman. Dáid gaskkas leat sámit, inuitat, indianat, maorit ja 
máŋga unna álbmoga Davvi-Ruoššas. 
ILO-konvenšuvdna 169, eamiálbmogiid ja čearddalaš álbmogiid hárrái 
iešmearrideaddji riikkain, meroštallá eamiálbmogiid ná: "Iešmearrideaddji riikkaid 
álbmogiidda mat adnojuvvojit eamiálbmogin dan dihte go dát álbmogat leat sin maŋisboahttit 
geat ásse riikkas dahje dan guovllus masa riika gulai, go guovlu váldojuvvui dahje koloniserejuvvui dahje dálá 
riikkarájit ásahuvvojedje, ja geat juridihkalaš servodatsajisteaset 
beroškeahttá leat ollásit dahje muhtin muddui seailluhan iežaset sosiála, ekonomalaš, 
kultuvrralaš ja politihkalaš ásahusaid."     Dán konvenšuvnna ratifiserema olis Stuoradiggi 
celkkii ahte dat guoská Norgga sámiide.  
Riikkaidgaskasaš ja našuvnnalaš digaštallamis álgoálbmotdoahpaga birra lea leamaš ovddideapmi, dan 
rájes ahte geahčadit álgoálbmogiid dušše eaŋkilolmmožin, geain ledje muhtin gielalaš ja 
kultuvrralaš oktasaš sárggosat, dan rádjái ahte geahčadit sin iešheanalaš 
álbmotčeardan. Dát lea mielddisbuktán ahte deattuheapmi lea rievdan individuála vuoigatvuođain kollektiiva 
vuoigatvuogaide. Dát digaštallan joatká, ja leat vuostalasti oainnut, sihke našuvnnalaččat ja 
riikkaidgaskasaččat. Riikkaidgaskasaččat mii oaidnit dan ea.ea. gažaldagas galgá go eŋgelasgillii geavahit 
doahpaga «indigenous population», «indigenous people» vai «indigenous peoples».   Dán bargobihtás áiggun geavahit doahpaga 
álgoálbmogat (dárogillii: urfolk, eŋgelasgillii: indigenous peoples). áiggun deattuhit ahte go eiseválddit 
dohkehit sámiid álgoálbmogin, dat ferte mearkkašit ahte sii dohkkehit sihke individuála ja kollektiiva 
vuoigatvuođaid, ea. ea. oahpahussii.
«Álgoálbmogat» lea oalle ođđa doaba, mii govvida máŋga álbmogiid oktasaš vásahusaid go 
leat leamaš kolonialismma ja imperialismma vuolde. Máilmmi lea dábálaččat eambbo girjját ja 
máŋggabealát go mii nagodit čilget eaŋkalis kategoriijjaiguin, ja nu lea dán háve maid. Eurohpalaš 
koloniseren lea čuohcán eanetlogu buot eará máilmmeosiid riikkaid, ja álbmogat doppe ráhčet ain boares 
kolonialismma bohtosiiguin ja otne sii gillejit ođđa imperialismma, nu gohččoduvvon globaliserema, dihtii, mii uhkida 
bidjat olles máilmmi vilges, anglo-ameriikalaš og EUropealaš dominanssa vuollái.  
Doaba «álgoálbmogat» lea leamaš ávkkálaš čilget mii omd. sámiin ja 
álgo-ameriikalaččain lea oktasaččat, ovddidit ovttasbarggu dáid gaskkas ja oažžut 
riikkaidgaskasaš dohkeheami. Muhto dán doahpaga ii berre geavahit nu ahte geassá rájiid álbmogiid ektui omd. 
Afriikkas ja Asias, geain leat sullásaš dilit.
 
5.2.2. Mii lea álgoálbmotmáhttu?
álgoálbmotmáhttu lea definerejuvvon máŋga láhkai. áiggun refereret moadde 
definišuvnna čájehan dihtii mii karakterisere dán máhtu. Dát čájeha maid makkár 
čuolmmat leat go galgá defineret ja ráddjet doahpaga. 
-       «Indigenous knowledge, the body of knowledge built up by aboriginal peoples over 
many centuries of intimate contact with their natural environment....»  
-       «the unique, traditional, local knowledge existing within and developed around the 
specific conditions of women and men indigenous to a particular geographic area.»  
-       "the local knowledge - knowledge which is unique to a given culture or society. 
Indigenous knowledge contrasts with the international knowledge system generated by 
universities, research institutions and private firms. It is the basis for local-level 
decision making in agriculture, health care, food preparation, education, natural-
resource management and a host of other activities.» 
Dát definišuvnnat gesset ovdan muhtin álgoálbmotmáhtu dovdomearkkaid, ea.ea. ahte 
álgoálbmogat ieža leat ovddidan dan máŋga jagi vásáhusaid vuođul. 
álgoálbmotmáhttu ovddasta eará máhttovuogádaga go dieđas vuođđoduvvon máhttu 
mii dominere dutkanásahusaid. Dás lea čielga parallealla álgoálbmotmáhtu ja fidnomáhtu gaskkas, go 
goappašat máŋga láhkai leat vuostálasvuođas dieđalaš máhtu ektui. 
Bajábealde definišuvnnaid duohken leat moadde gažaldaga masa eai leat čielga 
vástádusat. Maid oaivvilduvvo dainna ahte dát máhttu lea "unique" (erenoamáš)? Maid 
oaivvilduvvo dainna ahte dát lea "local" (báikkálaš)? Mo ráddjet doahpaga «indigenous» 
(álgovuolggalaš, álgoálbmotlaš?)? Lean siteren dáid definišuvnnaid eŋgelasgillii juste danin go ii 
leat čielgas mo galgá buoremusat jorgalit muhtin doahpagiid, erenoamážit «indigenous», mii dás sáhttá 
dulkojuvvot sámegillii omd. "álgovuolggalaš",  "álgoálbmotlaš", "báikkahas" 
"báikkálaš", dárogillii omd. "urfolk", "innfødt", "lokal". UNESCO databasa čájeha ahte sii  dulkojit 
«indigenous peoples» ollu viidáset go ILO-konvenšuvdna 169. 
Álgoálbmogat leat unna oasáš máilmmi olbmuin, muhto sin eatnamat leat ollu stuorat 
oassi máilmmis. Dát guovlluin leat buorre muddui rikkis šaddo- ja eallinšlájaid dáfus. 
álgoálbmogiin leat oktiibuot hui stuora máhttu daid guvlluid luonddu geavaheami birra, omd. 
luonddudálkkašiid birra. Otne lea álgoálbmogiid máhttu garrasit vátnudeame, go sin eallin lea uhkiduvvon 
industriijaovdánahttimis, nuoskideamis ja moderniseremis. Danin lea 
álgoalbmotmáhtu suodjalus hui dehálaš gažaldat sihke álgoálbmogiidda ja eará álbmogiidda. 

5.2.3. Álgoálbmotmáhtu mássin ja boastogeavaheapmi, seailun ja geavaheapmi 
Eurohpalaš koloniserema bohtosin leat máŋga miljovnna olbmo jábmán soađis ja 
dávddain. čuođit čearddat ja gielat leat jávkán. Muhtin háve sii leat fysalaččat  
luottahuhttejuvvon, earáid háve assimilerejuvvon koloniijafámuid stuoraservodagaide. Dán láhkai leat ollu 
máhttu jávkán, máhttu mii livččii leamaš ávkkálaš sihke 
álgoálbmogiidda ja eará álbmogiidda. Beare dávjá mii oaidnit ahte máhttu jávká 
ollásit dahje rievdaduvvo ealli 
máhtus arkiivamáhttun, omd. sáhttet jábmán gielat ain gávdnot girjjiin dahje jietnabáttiin. Eará 
háve ovddidit ja rievdadit álgoálbmogat ieža máhtuset, nu ahte dat ii jávkka muhto fievrriduvvo boahtte 
buolvvaide ođđa hámis. Dát mii sáhttit dadjat ahte lea dáhpáhuvvame sámi duojis.
Álgoálbmogiid máhttu lea maŋimus jagiid šaddan áigeguovdilis áššin, muhto ii fal 
dušše álgoálbmogiid buorrin. Nuppi bealde leat álgoálbmogat ožžon buoret 
formálalaš suodjalusa go ovdal, ea.ea. ILO-konvenšuvnna 169 ja ON:a álgoálbmotášši 
bargojoavkku 
bokte. Muhto seammás lea šaddi globaliseren duođalaš uhkidus álgoálbmogiidda, sin 
eallinvuohkái, kultuvrii ja máhttui. Multinašuvnnalaš industriijafitnodagat, erenoamážit 
dálkkasindustriijas ja borramušindustriijas, leat fuomašan ahte álgoálbmogiin leat máhtut man vuođul 
sáhttá álggahit gánnnehahtti buvttadusa. Riikkaidgaskasaš lágat eai suddje álgoálbmogiid 
máhtu, baicce nuppi láhkai. Dát suddje stuora monopolaid, mat sáhttet patenteret omd. šaddošlájaid maid 
Láhten-Ameriikka álgoálbmotboanddat leat gilván. 
Konsernat sáddet olbmuid háhkat álgoálbmogiid máhtuid. Sii eai baljo mávsse maidege, 
muhto sáhttet dinet stuora ruhtahivvodagaid addekeahttá sidjiide, geasa dát máhttu álggo rájes gullá, 
maidege dienasis. Buot vearrámus lea ahte stuora monopolat sáhttet áššáiskuhttat álgoálbmogiid 
jus sii ain omd. gilvet ja vuvdet šattuid maŋŋil go riikkaidgaskasaš monopolat leat ožžon pateantta dasa. 
Dánskkalaš duhkurasbuvttadeaddji Lego lea ráhkadišgoahtán birccuid main leat namat 
maorigillii, Aoteoroa (New Zealand) álgoálbmotgillii.  Lego lea velá ožžon pateanta ja 
registreren sániid gálvomearkan. Maoriálbmoga áirrasat leat vuostálastán, muhto dán rádjái 
sii eai leat ollen gosage. 

Máŋga organisašuvnna servet riikkaidgaskasaš ovttasbargui ja dávjá lea nuppi 
organisašuvnna barggu nuppi vuostá. WTO (Máilmmi gávpeorganisašuvdna) ovddida 
heađuskehttes gávpašeami ja globaliserema monopolaid eavttuid mielde, muhto seammás 
geahččalit ON-organisašuvnnat nugo UNESCO (ON:a oahpahus-, dieđa-, ja 
kulturorganisašuvdna) ja WIPO (World Intellectual Property Organisation) ráddjet dan 
ovdáneami.(Govva)
Álgoálbmogat Perus ja Sámis vuostálastet Riikkaidgaskasaš ruhtafoandda ja gaibidit dan geasahit 
álgoálbmogiid guovlluin. Praha, 2000. 


UNESCO lea maŋimus jagiid rahčan suodjalit álgoálbmogiid máhtu ja seammas 
várjalit dan boastogeavaheami vuostá. The Centre for International Research and Advisory Networks (CIRAN) lea, ovttasbargguin 
UNESCO's Management of Social Transformations Programme (MOST), vuođđudan databasa, mii gohččoduvvo «Best 
practices on indigenous knowledge». Dán ulbmil lea geassit ovdan buorit ovdamearkkaid mo geavahit  álgoálbmotmáhtu 
servodatovdáneamis. Sii háliidit váikkuhit politihkariid, servodatplánejeaddjiid ja dutkiid  oahppat dáin 
ovdamearkkain ja dahkat juoidá sullásaččat iežaset guovllus.
Váldimiin álgoálbmotmáhtu atnui sii oaivvildit ahte sáhttá oažžut eambbo ceavzilis 
ovdáneami, geavahit eambbo báikkálaš ressurssaid ja geavahit unnit ruđaid. Databasas leat ovdamearkkat njeallje 
máilmmeoasis, muhto dán rádjái eai leat ovdámearkkat Sámis eai ge muđuid Davvi-Eurohpas. Dan 
databasas leat ea.ea. ovdamearkkat mat gusket fágasurggiide man birra čálán dán barggus. Dáid gaskkas 
sáhttá namuhit ahte Indias lea álggahuvvon ovttasbargu dearvvašvuođaoahpu birra, mas 
dearvvašvuođabargit geain lea formálalaš oahppu barget ovttas olbmuiguin geain lea báikkálaš, 
árbevirolaš máhttu, eastadit ja dálkut dávddaid. Pedagogalaš oaidninsajis lea hui miellagiddevaš oaidnit 
makkár čuolmmat leat dákkár modealla čađaheamis:  «Gávpotlaš, 
"bábirkvalifiserejuvvon" ekspearttat, mas lea váillevaš máhttu, ain seaguhit, sii eai dohket báikkálaš 
teknologiija ja árbevirolaš máhtu árvvu. Dát lea 
stuoramus uhkádus dán praksisa vuostá. Dalle lea váttis báikkálaš olbmuide doalahit sin oainnu ja 
ovdanbuktit sin ášši. Sis lea váillevaš gulahallangálga ja vuollegis 
iešluohtttámuš.» 
WIPO lea maŋimus jagiid bargan ollu árbevirolaš máhtuin ja lágiidan moadde 
riikkaidgaskasaš konferanssa árbevirolaš máhtu geavaheami, suodjalusa ja vuoigatvuođaid 
birra. álgoálbmotorganisašuvnnat leat searvan dáid konferánssaide ja sámit leat gaskkalaččat 
searvan árktalaš ráđi bokte. Muhto ii oktage davviriikkalaš stáhta lea searvan konferánssaide mat leat 
lágiiduvvon jagiin 1999 ja 2000.    
Álgoálbmogat riidejit ieža várjalit sin máhtu. Sii gáibidit ahte go eará álbmogat geavahit 
ađaid mat leat erenoamážat álgoálbmogiidda, de galgá boahtit čielgasit ovdan ahte dát lea 
álgoálbmotbuktagat, omd. kajak (inuit), lávvu (sámi).  Kanadalaš  álgoálbmogiid gaskkas dát lea 
celkojuvvon ná:  «Albma gažaldat ii leat dutkan mii sáhttá dokumenteret álgoálbmotmáhtu, muhto 
geat hálddášit dán máhtu».  Sii celket ahte sii dárbbašit ieža hálddašit sihke 
buvttadusa, geavaheami ja dutkama álgoálbmotmáhtu hárrái.
Eanet ja eanet olbmot leat rahpagoahtán čalmmiid ja oaidnán ahte álgoálbmogiin lea 
juoga maid sii sáhttet oahpahit eará álbmogiidda máilmmis, ea.ea. go guoská ekologalaš ja ceavzilis 
luonddudollui. Ođđaáigásaš máilmmis luondugeavaheapmi ii leat hálddašeapmi muhto 
golaheapmi. Stuora vuovddit čullojuvvojit hirsabuvttadusa várás dahje danin go galget geavahit dáid guovlluid eanandollui 
dahje ruvkedoibmii. Stuora guovllut guorbaduvvojit ja 
šaddet sáddomeahccin oanehisáigge luonddugeavaheami geažil. Jogo lea stáhtalaš plánen dahje 
monopolaid dienasbivdu mii lea stivren ekonomiija, eiseválddit eai váldán vuhtii máhtu luondduhálddašeami 
birra mii álgoálbmogiin ja eará áikkálaš olbmuin leat ovddidan duháhiid jagiid čađa. Jus 
álgoálbmogiid máhtu geavahuvvošedje iežaset eavttuid mielde, dát sáhtášii leat 
dehálaš veahkki divvut boastut luondduhálddašeami. (Govva)
 
Álgoálbmogiin lea leamaš ollu riikkaidgaskasaš ovttasbargu. Dá lea 
álgoálbmogiid máilmmekonferánsa (WCIP) Romssas 1990.  

5.2.4. Álgoálbmogat ja oahppu
Buot álgoálbmogiin ledje iežaset oahpo- ja bajásgeassinvuogit ovdal go sin guovllut 
koloniserejuvvojedje ja álbmogat biddjojuvvojedje muhtin stáhta vuollái. Dalle go 
koloniserejeaddji stáhtafámut dahje miššunearat álggahedje skuvllaid, biliduvvui boares 
oahppovuogádagat. Risttalaš miššuvdnadoaibma álgoálbmogiid gaskkas lea dábáleamus 
leamaš čadnon skuvlavuogádaga ráhkadeapmái. Kolonifámuid oaidnu lei dávjá ahte 
álgoálbmogat ledje primitiiva ja vuolit ovdánanmuttus, ja ahte sin fertii siviliseret dainna ahte sii ohppe kolonifámu giela ja 
kultuvrra. Skuvllat, mat kolonifámut álggahedje, ledje juogo seamma málle mielde mii lea stuoraservodagas, heiveheami haga 
álgoálbmogiid gillii ja kultuvrii dahje ledje erenoamáš skuvllat álgoálbmogiid várás, gos unnit 
dahje eanet geavahedje álgoálbmogiid gielaid, ja mas muhtin muddui lei eará oahppoplánat go muđuid riikkas. 
Goappašiid skuvlašlájat leat leamaš kolonifámuid / stuoraservodaga hálddašeamis. 
Buot riikkat ja čearddat mat leat leamaš koloniserejuvvon leat vásihan ahte oahpu 
sadjái, mas lei iežaset árvvuid ja máhtuid vuođul, lea boahtán oahpu maid kolonifámut leat 
lágiidan. Dát ii guoskka dušše álbmogiidda, maid mii otne gohččodit álgoálbmogin, muhto 
omd. measta olles Afriikai. Dál geahččalit iešheanalaš afriikkalaš stáhtat molsut kolonifámuid 
oahpahusvuogádaga earáin, man vuođđu galgá leat sin iežaset gielat, kultuvrrat ja máhtut. 
Dát proseassa gohččoda kenyalaš girječálli Ngugi wa Thiong'o  «Decolonizing the mind» . Miehtá 
máilmmi leat álgoálbmogat gáibidan skuvlla mas lea iežaset giella, kultuvra ja oahppanvuogit vuođđun. 
Dii leat lonuhallagoahtán vásahusaid sihke regiuvnnalaš ja 
globálalaš dásis. Ovdamearkat leat Rarotongaseminára Oseanias ja Australia álgoálbmogiid oahpahusa birra  ja 
Sámi oahpahusráđi konferánsa Buolvvas bulvii, masa serve álgoálbmogat sihke Ameriikkas ja Aoteoroas (New 
Zealand).
Orru leame nu ahte álgoálbmogat leat eambbo ožžon iežaset giela ja kultuvrra 
dohkkehuvvon oahpahusa vuođđun vuođđoskuvllas go joatkkaoahpus. Leat hui unnán muddui 
dahkkon riikkaidgaskasaš veardádusat álgoálbmogiid fidnooahpo- ja eará 
joatkkaoahpofálaldagaid gaskkas. UNESCO iskadii 1999-2000 rávesolbmuidoahpu  
álgoálbmogiid várás 14 riikkas. 8 dain iskademiiin leat dál álmmuhuvvon  ja dás leat muhtin 
ovdamearkkat ahte álgoálbmotmáhtu fievrriduvvo rávesolbmuidoahppun. Ea.ea. namuhit 
raporttat sihke Ruoššas  ja Filipiinnain  kurssaid árbevirolaš álbmotdálkkodeami birra. 
Eanaš riikkain lea dattege fidnooahppu álgoálbmogiid várás, dan muddui go oppanassiige 
gávdno, kopiija oahpus mii lea stuoraservodaga várás. Nu orru ea.ea. leame inuitaid dilli 
Alaskkas ja Ruonaeatnamis.  Lea váttis gávdnat buorit ovdamearkkaid ahte fidnooahpu lea 
huksejuvvon álgoálbmogiid máhtu ja árbeviruid vuođul.
Kanada lea okta riikkain gos álgoálbmogat leat ollen oalle guhkás hukset iežaset 
oahppoásahusaid. Okta dain lea Stó:lo-álbmot, mii lea buorre muddui ráhkadan iežaset 
oahppoplánaid, «Stó:lo Curriculum». Sis lea prográmma mii gohččoduvvo «Food 
Preservation and Preparation - Contemporary and Traditional Practices», mii lea ráhkaduvvon 
klássaide 10-12, dahje joatkkaskuvladásis, fágain  Home Economics 10, 11, 12  ja First 
Nations Studies 12. Dás sii gieđahallet «muhtin Stó:lo-álbmoga árbevirolaš kultuvrralaš 
máhtuid ja oskkuid mat gusket borramuššii» . Dás lea lagas oktavuohta málestankultuvrra ja 
oskku gakkas, dan dihtii go «Stó:lo-álbmogis ....lea árbejuvvon fuolkevuohta guliiguin, 
elliiguin, lottiiguin ja šattuiguin.»  Kanadas leat muhtin sierra skuvllat mat addet fidnooahpu 
álgoálbmogiidda. Ovdamearka lea Secwepemc Educational Institute, mii addá joatkkaoahpu, 
ea.ea oahpahalliskuvlla máŋga fidnofágas.  Muhto diehtu maid mun lean gávdnan ii čájet 
makkárge indiánalaš sisdoalu.
Čoahkkáigeassun sáhttá dadjat ahte orru leame dahkkon unnán bargu kártet  
álgoálbmotmáhtu geavaheami joatkkaoahpus, ja ahte erenoamážit fidnofágain lea oahpu ain stuoraservodaga 
eavttuid mielde. Muhto lea stuora dárbu dutkat eambbo dán fáttás.

Boahtte oassái
Mu fierbmebáikki váldosiidu
sveilund@online.no










¿


Árbevierus fidnomáhttui - 5b 


Árbevierus fidnomáhttui
Sámi máhttu fidnofágain
Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

5.  Sámi máhttu - mii ja masa?

5.3. Sámi máhttu
5.3.1. Mii lea sámi máhttu?
Sigbjørn Dunfjeld  digaštallá artihkkalis «Tradisjonell samisk kunnskap og samisk 
forskning» erohusa sámi máhtu ja dáža máhtu gaskkas. Son čállá: 
«...máhttomáilbmi man sisa mii fievrriduvvuimet skuvlla bokte, lei áibbas eará go máhttomáilbmi man sisa 
mii fievrriduvvuimet ruovttus ja sámi birrasiin.».  Ii lean nappo sáhka veahá earálágán, lasiheaddji 
máhtus, muhto guokte máhttomáilmmis. Dunfjell čállá vel: «Ruovttus oahppaimet earuhit sámi ja 
dáža jurddašanvuogi ja dahkanvuogi. Gulaimet ohpit: . Mii sámit dahkat ná, mii jurddašit dán 
láhkai, mii dadjat ná, nu mii oažžut buoremus bohtosa. ...  Dáđe eambbo erenoamáš sámi 
barggut ledje, dađe vissáseabbo leimmet ahte dan ledje dušše sámit geat 
máhtte, ja dán dáfus dovddaimet čeavláivuođa.»
Dás mii oaidnit ovdamearkkaid dasa ahte sámi máhttu oidnui hui erenoamáš máhttun. 
Nu han lei maid vissis birrasiin, ja hárve lei kontrásta sámi máhtu ja barggu ja lagas dáža stuoraservodaga 
máhtu ja barggu gaskkas stuorit go lullisámi boažodoallobirrasis, gos Dunfjell šattai bajás. Eará sámi 
dahje sámi/dáža báikkálaš servodagain sáhtii erohus leat ollu unnit. Máhtut mat sámiin ledje 
ja sin doaimmat ledje nappo muhtin muddui erenoamáš sámiide ja muhtin muddui fas ovttaskas 
ránnjáálbmogiiguin. Vaikko erenoamáš sámi máhtut leat miellagiddevaččamus 
kulturpolitihkalaš ja antropologalaš oktavuođas, leat oktasašmáhtut maiddái áigeguovdilat go lea 
sáhka čatnat fidnooahpu sámi árbevirrui.
Jus mii mannat ruovttoluotta UNESCO álgoálbmotmáhtu definišuvdnii, mii oaidnit 
ahte dát lea gáržžiduvvon dása: «erenoamáš, árbevirolaš, báikkálaš 
máhttu mii gávdno ja lea ovddiduvvon erenoamáš diliin, main nissonat ja dievdduin leat geat leat báikahasat muhtin 
sierra geográfalaš guovllus.» Sii gáibidit nappo ahte dát máhttu galgá leat sihke erenoamáš, 
árbevirolaš ja báikkálaš. Dákkár gáibádus sáhtášii olggoštit stuora 
oasi álgoálbmogiid máhtus, omd. dainna ahte čájehit ahte ii leat áibbas erenoamáš, muhto ahte das 
lea paralleallat eará kultuvrrain dahje ahte dat lea eará álbmogiid váikkuheami boađus. UNESCO oahpahusinstituhta 
nuppi jođiheaddji, Linda King, čealká maiddái juoidá mii vuosttilda dákkár gáržžes 
definerema: «... ii gávdno dakkár go buhtes kultuvrra, ja buot kultuvrrat luoikkahit, luiket, heivehit ja rievdadit muhtin elemeantta 
eará kultuvrrain.» 
        Sámit leat oahppan ránnjáolbmuin atnudiŋggaid, čiŋaid, sániid ja dábiid. Muhtumin dat 
maid sámit leat luoikkahan leat jávkán fas eará kultuvrrain, muhto sámit leat seailluhan daid min áiggi 
rádjái. Danin mii sáhttit dadjat ahte juoga lea mihtilmas sámiide, vaikko álggos dat lea boađus olggobealde 
váikkuhusas. Dás sáhttá namuhit ollu álbmotmedisiinna, silbadiŋggaid nugo silbaspáppa ja 
Maria-monogramma ja skirtteha.
Johan Daniel Hætta  lea jearran 9 informantta Guovdageainnus mo sii ipmirdit sámi máhtu. Vástádusat molsašuddet 
das ahte dušše dohkkehit máhtu mii dušše sámiin lea (omd. árbevirolaš boazodoallu ja sámi 
náhkke- ja sistebiktasiid duddjon) dasa ahte sámi máhttu lea buot máhttu maid sámit geavahit sin 
beaivválaš eallimis otne (omd.skohtera geavaheapmi ja divvun). Okta informanttain, gii lea oahpaheadji, cealká:  «Skuvllas mis 
lea leamaš ságastallamat mii lea sámi máhttu, ja lea sulliii seamma ollu oaivvilat dan birra go leat oahpaheaddjit, mii eat leat 
ollen oktasaš konklušuvnaide.»  Oktasaččat lea dattetge ahte sii hupmet dušše praktihkalaš 
máhtu birra. Ii oktage namut dieđuid maid olbmot leat oahppan lohkama bokte, ii dakkár mii guoská sámi diliide ge, 
nugo teorehtalaš máhttu sámi grammatihkas dahje girjjálašvuođas. Hætta ii ieš ge geahččal 
bidjat eahpitmeahttun ja obbalaš definišuvnna mii sámi máhttu lea. Dan mun in ge áiggo dahkat, muhto áiggun 
čilget mo áiggun geavahit dan doahpaga dán oktavuođas. Geavahan dalle sámi máhtu dan máhtu birra 
mii lea leamaš dahje lea anus sámi guovlluin ja maid sámit oaivvildit ahte gullá dahje lea mihtilmas sin servodahkii. 
In oainne vejolažžan in ge sávahahttin geassit bastilis sázuid sámi ja ii-sámi máhtu gaskkas. Skuvllas lea 
dehálaš atnit doahpaga "sámi máhttu" máškidis vuogi mielde, mii dáhká ahte gávdná 
dássedeattu erenoamáš sámi ja oppalačča gakkas ja árbevirolačča ja 
ođđaáigásačča gaskkas.

Dábálaš reakšuvdna, go hupmá sámi máhtu birra, lea lea go dát čuozzovaš min 
áiggis. 
Lea dábálaš oaidnu ahte sámi máhttu lea juoga áigáhaš, mas ii leat makkárge doaibma 
otná servodagas. Dát lea oainnut maid mii eat sáhte gávdnat dušše eiseválddiid ja stuoraservodaga 
áirrasiid bealis, muhto maiddái sámiid gaskkas. Gažaldat lea go sámi máhtus makkárge doaibma 
dálá skuvllas, ferte geahčadit máŋgaláhkai. Guovddáš ášši lea dieđusge 
lea go 
dákkár máhttu áššáiguoskevaš bargoeallima hárrái. Eará 
ášši lea man áššáiguoskevaš dat lea 
ohppiid skuvlamovttidahttima, sin iešdovddu ja identitehtaovdánahttima hárrái. 

5.3.2. Sámi máhttu, kulturárbi ja identitehtahuksen
Fidnofágalaš joatkkaoahpus leat guokte doaimma. Oahppu galgá addit gealbbu bargat 
muhtin fitnus. Seammás galgá oahppu addit oppalaš čuvgehusa ja gaskkustit ja ovddidit 
muhtin bajit árvvuid; risttalaš, našuvnnalaš, olmmošlaš árvvuid, riikkaidgaskasaš ipmárdusa 
ja gierdevašvuođa. Dát muitala ahte máhtu áššeguovdilvuohta ii leat dušše dat mii lea 
njuolga árvválaš dietnasa dihtii. Dán oktavuođas čujuhan fas obbalaš oahppoplána sániide: 

"Sámegiella ja kultuvra leat oasit dán oktasaš árbbis. Norggas ja Davviriikkain lea 
erenoamáš ovddasvástádus sámegiela ja kultuvrra várjalit. Dát árbi galgá beassat 
ovdánit skuvllain gos leat sámi oahppit, vai nanne sámiid identitehta ja min oktasaš máhtu sámi kultuvrra 
birra." (Govva)
Ollu máhttu dološ sámi oskku birra lea jávkán, muhto duojárat leat duddjogoahtán fas 
meavrresgáriid, nugo dás Thomas Marainen, Vuolit Sohpparis. 
Skuvla galgá gáskkustit kulturárbbi ja dahkat ohppiid gárvisin deaivat máilmmi, dovddus 
pedagogalaš prinsihpa mielde «lahkasis gáidosii, oahpásis apmasii». Kapihtalis identitehta birra čájehin man 
dehálaš oadjebas identitehta lea iešdovdui ja árgabeaivválaš loaktimii. Dát soaitá leat sámi 
máhtu deháleamus doaibma otne. čájehin maiddái ahte sámi fágabargái persuvnnalaš 
identitehta guokte deháleamus oasi lea dávjá čearddalaš identitehta ja fidnoidentitehta. Ollislaš identitehtii lea 
dalle mearrideaddji ahte dát oasit eat šaddá vuostálágaid, muhto nánnet nubbi nuppi. 


5.3.3. Sámi máhttu ja movttidahttin
Dalle go mun bargen sámi joatkkaskuvllas, lei dábálaš váidalus oahpaheddjiin ahte 
máŋga oahppis lei unnán skuvlamokta. Vaikko váillevaš oahppimokta lea šaddi čuolbma maiddái 
riikkadásis, oaivvildan ahte lea vuođđu čuoččuhit ahte dát čuolbma lea erenoamáš 
stuoris sámi guovlluin. Dát ii guoskka dušše joatkkaskuvlii, muhto maiddái vuođđoskuvlii. 
Guovdageainnus dát boahttá ovdan ea.ea. dainna ahte sihke vuođđoskuvllas ja joatkkaskuvllas lea stuorat jávkán 
ja vuolit árvosátnedássi go riikkagaskamearri. Joatkkaskuvllas lea dasa lassin máŋga oahppi geat heitet gasku 
skuvlajagis. 
Váillevaš skuvlamokta ii leat ođđa ášši sámi guovlluin. Lei juo dovddus badjel čuođi 
jagi dás ovdal, nu go Edmund Edvardsen lea čájehan girjjistis "Den gjenstridige allmue".  Go oahpahusdássi 
Finnmárkkus lea leamáš ollu vuolit go riikka gaskadássi, ii leat sivva dušše ahte joatkkaskuvla- ja 
allaskuvla-fálaldagat bohte maŋit deike, muhto maiddái das ahte máŋggasis ii lean mokta váldit eambbo 
skuvllaid go dan maid fertejedje. Dalle go 9-jagaš 
skuvla bođii, ledje olles riikkas guokte suohkana gos eanetlohku váhnemiin celke vuostehagu 
viididuvvon skuvlageatnegasvuođa vuostá. Dát ledje juste dat suohkanat gos stuoramus oasi 
álbmogis lea sámi sogas. 
Čilgen dihtii dan váilevaš skuvlamovtta ii dárbbaš áššáiduhttit láikkes 
finnmárkkulaččaid ja sealgameahttun sámiid. Máŋggas leat čállán ja muitalan 
dáruiduhttinpolitihka birra, makkár bahádahku dat lei addit ohppiid oahpu gillii maid eai ipmirdan. Muhto dat lea 
dušše oassi govas. Seamma dehálaš lei ahte skuvlla sisdoallu ii lean áššeguoskávaš 
olgobealde skuvlla eallima ektui. Skuvllas ii lean báikkálaš servodat vuođđun, muhto attii máhtu maid dát 
servodat ii dárbbašan. Ná lei skuvla čiegus oahppoplána ahte ohppiin, váhnemiin ja sin 
báikkálaš servodagas ii lean makkárge árvu. Velá doppe gos oahppu lei ohppiid vuosttaš gillii, 
sáhtii gaska skuvlla ja ruovttu gaskkas leat hui stuoris. 
Muhtin jagiid áigi oahpahin matematihka mekánalaš fágaid vuođđokurssas. Klássas lei oahppi gii ii 
goassege lohkan maidege diimmuin, ja gii jáhkimis ii lean goassege lihkostuvvan 
skuvlavuogádaga eavttuid mielde. Muhtin beaivvi humaimet mihtidanovttadagaid birra, 
metralaš ovttadagat ja dumáovttadagat. Jerren dalle klássas gávdnojit go sámi 
mihtidanovttádagat. Eai gávdno, oaivvildii eanetlohku. Sámit han mihtidit millimehtariin ja 
mehtariin nugo eará olbmot. De geiggii bárdni klássalanja duogimusas gieđa belohahkii bajás. 
Son ii geaigan gieđa dábálaš vuogi mielde, muhto vanahii bealggi ja čuvddi nu ahte čájehii sámi 
mihttoovttadaga, bealge- ja čuvdegežiid gaskkas. - Dás han dus lea sámi mihttoovttadat, mun lohken, - Manin don 
gohččudat dan? - Goartil, vástidii bárdni. Dát lei dat beaivi go son logai juoidá fágalačča 
jitnosit matematihkkadiimmuin. Son oaččui nanostusa ahte sámi mihttoovttadagat gávdnojit ja ahte skuvlla muhtin 
hárve bottus sáhttii átnit árvvus máhtu maid son lei ožžon ruovttus.

Lea leamašan ollu sáhka oahppimovttas. Jáhkán ahte seammá dehálaš lea hupmat váhnenmovtta 
birra. Oaidnu mii váhnemiin ja eará fulkkiin lea skuvlla ektui váikkuha ohppiid 
oaidnui ja sin bargoárjái. Joatkkaskuvllas njuolga oktavuohta váhnemiid ja skuvlla gaskkas 
ii leat ovtta guovddážis go vuođđoskuvllas, muhto aŋkke sáhttá leat dehálaš. Sámi 
joatkkaskuvllas ja boazodoalloskuvllas bovdiimet juohke čavčča váhnemiid skuvlii. Muhto mekánalaš ossodagas 
bohte dábálaččat hui unnán váhnemat. Eanemusat bohte áhččit, geain ieža lei bargu 
mii muhtin láhkai lei čadnon mekánalaš fágaide. Sii dovde ahte skuvlla bargu lei miellagiddevaš ja 
áššeguoskkevaš sidjiide ja sis lei fágalaš beroštupmi omd. geahččat makkár 
mašiinnat mis lei. Dáin váhnenčoahkkimiin geahččaleimet geassit ovdan áđaid maid oahppit ledje 
ráhkadan, ja mas lei oktavuohta báikkálaš geavaheapmái ja sámi kultuvrii, nugo bohccobielluid. Dát 
doaimmai álo bures, maiddái váhnemiid ektui geain ii lean fágalaš oktavuohta mekánalaš 
fágaiguin. Muhtin mekánalaš fágaid oahpaheaddji iskkai oktii klássas man dávjá váhnemat jerre 
maid oahppit barge skuvllas. Vástadusat ledje suorggehahtti; 100% ohppiin vástidedje ahte váhnemat eai goassege jearran skuvlla 
sisdoalu birra. 
Johan Daniel Hætta digaštala váldofágabarggustis «Samiske kunnskaper - samisk 
grunnskole» váhnenoainnuid almmolaš skuvlaságaštallama sámi guovlluin.  
«Almmolaš digaštallan lea vuosttážettiin leamašan skuvlaolbmuid gaskkas. Váhnemat ja 
earat olggobealde skuvlavuogádaga leat ságastallan ruovttus, muhtu unnán muddui searvan 
almmolaš ságastallamii. Okta sivva dasa sáhttá leat ahte sii oaivvildit ahte «dáža» ja sámit geain lea alla 
oahppu dihtet buoremusat. Dát oainnu sivat leat jáhkimis giellaváttisvuođat ja bállu čájehit ahte ii leat 
doarvái oahppavaš. Dát muitala vuolláneami birra. Ja dalle sáhttá leat buoremus čiegadit 
jávohisvuođa duohken. Nubbi sivva sáhttá leat ahte gasku gaskal skuvlla sisdoalu ja darbbu rievdadit skuvlla sámi 
servodaga ektui, lei nu stuoris ahte eai oidnán realistalažžan ollášuhttit mávssolaš ovdanemiid». 
Hætta nammada dás eahpitkeahtttá dehálaš sivaid. Dasa lassin bohtet iežaset heajus skuvllamuittuid 
psykologalaš váikkuhusat. Máŋggasiidda dát lea dagahan ahte sii dál háliidit nu unnán 
oktavuođa skuvllain go vejolaš. 
Dalle go skuvla lea oahpahan sámi máhtu, erenoamážit dakkár mii lei jávkame, leat váhnemat 
dávjá čájehan ollu stuorat beroštumi. Dán oinniimet go boazodoallosuorgi oahpahisgođii 
heargedápmama. Fáhkkestaga oaččui skuvla ollu positiiva signálaid váhnemiin geat eai lean váldán 
oktavuođa skuvllain ovdal. Jus muhtin mekanihkaroahppi boahtá ruoktot eatni lusa jiehkuin maid son ieš lea duddjon, de eadni 
oažžu ollu lágat gaskavuođa skuvllain go dalle go oahppis lea bohccejeŋgenneavvut  mielde. 

5.3.4. Sámi máhttu ja dálá fidnoeallin. 
Sámi guovlluin ealáhusain ja bargomárkanis leat moadde erenoamášvuođa riikka 
gaskameari ektui:
* Leat ain oalle máŋggas geat barget vuođđoealáhusain, váikko dat mannet maŋosguvlui. 
* Lea hui unnán indutriija.
* Dážat stivrejit hui stuora oassi fitnodagain.
* Sámi siseatnansuohkaniin lea alla barguhisvuohta, muhto oalle stáđis ássan. 
* Sámi riddosuohkaniin lea olu eretfárren ja/dahje pendlen stuorit guovddážiidda. 
* Oahpus, kultuvrras ja dutkamis leat lássanan bargosajit. 
* Leat beare unnán sámit geain lea alla oahppu, muhto unnán bargu olbmuide geain ii leat alla 
oahppu. 
* Praktihkalaš fitnuin leat máŋggas geain lea bealle oahppu ja oalle unnán olbmot geain lea 
fágareive.
* Lotnolašealáhusat leat leamaš dehálaš ja ain ellet máŋggas iešguđetge ealáhus- ja 
fidnokombinašuvnnain. Ollu dákkár bargu lea olggobealde almmolaš registrerejuvvon bargomárkana.
Oktiibuot dát dovdomearkkat dagahit ahte ii leat seamma nana oktavuohta fitnu, 
fidnooahpu ja fidnomáhtu birra go omd. Norgga gávpotservodagain. Gávdnojit ollu olbmot 
geain lea máhttu fidnofágain, omd. viessohuksema, fievrruid divvuma ja dearvvašvuođabálválusaid birra, 
vaikku sis ii leat formálalaš oahppu fágas ja / dahje sii eai leat goassege leamaš registrerejuvvon bargin ii ge 
ealáhusdoallin dan fágas. Go ohcá sámi máhtu, sáhttá gávdnat seamma olu dákkár 
olbmuin go olbmuin geain lea formálalaš oahppu ja fidnu.  Dát lea okta sivain dasa ahte mun dán barggus in huma 
«sámi fidnomáhtu» birra, muhto baicce anán doahpaga «sámi máhttu fidnofágain».
(Govva)
 Ii mihkkege atte eambbo bargomovtta go dan ahte oahppi sáhttá ieš geavahit buktaga. Dá lea duodji JK2-oahppi 
ráhkadeame reaga. Ođastus 94 maŋŋil ii leat leamaš vejolaš ollet nu guhkás. 
Historjálaččat sámi guovlluid bargoeallimis leamaš erenoamášvuohta mii ii boađe ovdan 
bajábealde čilgehusas, go dat dušše guoská makkár bargosajit gávdnojit, ii ge geain lea 
iešguđetge lágán bargu. Jus manná ovtta buolvva maŋosguvlui, gávdná ahte bargojuogadeapmi 
«gieđa ja vuoiŋŋa» gaskkas lei buorre muddui seamma go juogadeapmi sámi ja dáža gaskkas. Giehta lei 
sámi, vuoigŋa fas dáža. Vuođđoealáhusain lei stuoramus  sámi oassi. Industriijas, gávppiin ja 
luoddabarggus ledje dávjá sámit geat barge ja dážat geat hálddašedje. Hálddáhusas, oahpus ja 
dearvvašvuođadivššus ledje fas dážat geat 
dominerejedje. Vaikko maŋimus moaddelogi jagi ollu lea rievdan, sámiid oahpahusdássi lea 
allanan ja bargosájit mat gáibidit sámi gealbbuid leat lassanan, de oidno ain tendeanssa: 
oahpu, sajádaga ja bálkká dáfus leat dážat sámi guovlluin gaskamearalaččat bájit 
dásis go sámit. 
Åaddá go sámi máhttu fidnofágain nannet vai geanuhit ohppiid vejolašvuođat 
bargomárkanis? Jearahallamis, maid čađaheimme Ođastus 94 árvvoštallamis, bođii ovdan ahte 
sáhttáorrut leame vuostálašvuođa sámi máhtu deaddileami ja barggu sihkkárastima gaskkas. 
Muhtin huksenfágaoahpaheadji logai: "Mu sáváldat lea hukset viesuid eambbo sámi huksenvieru mielde, muhto 
čuolbma lea ahte mis lea ovddasvástádus dasa ahte oahppit galget oahppat oppalaš huksenvieru, dainna jurdagiin ahte sii 
galget beassat oažžut barggu vaikko gos riikkas go gerget. Dakkár dilemmain, váljen baicce eret dan mii lea unnimusat 
dehálaš ohppiid boahteáiggi várás.»   Dát sitahta cealká pessimistalaš oainnu dasa, man 
muddui sáhttá ávkkástallat sámi máhtu bargomárkanis. Lea čielggas ahte jus mii 
oahpahivččiimet huksenbargiid geat eai máhtán hukset go gođiid ja mekanihkarat geat dušše 
máhtte dahkut, dalle livččii unnán saji sidjiide dálá bargomárkánis. Ii sáhte eahpidit ahte 
sámi nuorat dárbbašit oahpahusa ođđaáigásaš servodaga várás. Sii fertejit 
máhttit hukset viesuid mat huksejuvvojit otne, divvut fievrruid mat gavdnojit dál jna. Muhto seammás jáhkán ahte 
árbevirolaš sámi máhtu geavaheami lea fuonášuvvon vejolawvuohta bargomárkanis. Leat oalle 
máŋga olbmot geat leat dahkan sámi máhtu geavaheami eallámuššan. áiggun namuhit moadde 
ovdamearkka maŋilis, ea.ea. huksenfágas. 
Muhtin fitnuin sámi máhttu ii šatta okto addit vuođu eallinláhkai, muhto sáhttá lea  
«dehálaš liigegelbolašvuohtan», nugo dávjá čállet virgealmmuhemiin. Dát guoská omd. 
olbmuide geat gálget bargat turistaealáhusas, dávvirvuorkkáin, mánáidgárddiin, skuvllain jna. Sámi 
fágaolbmot geat máhttet ovttasit iežaset fága sámi kultuvrrain ja sámegielain šaddet leat buoret 
vejolašvuođat bargomárkanis go sii geain dušše lea "dáža gealbu".
Ii sáhte geahččat sámi máhtu vejolašvuođaid bargomárkanis dušše daid bargosajiid 
ektui mat gávdnojit otne. Ferte maiddái jearrat sáhttá go rievdadusat oahpus dagahit ahte šadda álkit 
vuođđudit ođđa bargosajiid. Ovdamearkka dihtii leat muhtin Sámi joatkkaskuvlla ja boazodoalloskuvlla ovddit 
duodjeoahppit alggahan duodjebargosajiid riddosámeguovlluin, gos sámi duodji lei jávkame. Jus dát ohppiin ii 
livčče vejolašvuohta háhkat sámi máhtu skuvllas, eai sáhtán ge álggahit dáid 
bargosajiid. 

5.3.5. Sámi máhtu váikkuhusat servodahkii
        Árbevirolaš sámi máhttu lea máhttu dan birra mo birget unnanasiin. Sámegiel sátni 
"birgejupmi" cealká ahte olbmuin nagodit ceavzit dainna ahte buotbeallásaččat váldet luondduriggodagaid atnui, sii 
divvut biergasiid ja atnet ávdnasiid ođđasit. Ideala lei "birget vaikko čáhcegeađggi alde". Johan Klemet Kalstad 
gohččuda dan "minimaliserenprinsihppa" , ja čájeha su analysas boazodoalus mo árbevirolaš máhtu 
geavaheami sáhtášii unnidit goluid dála doalu ektui, man vuođđu fas lea stuorra doaibmagolut 
ja dasa vástideaddji dienasdárbu. Dát ii guoskka fal dušše boazodollui, muhto maiddái 
eanandollui ja guolásteapmái.
Luonddudoalus ja luondduriggudagaid geavaheami hálddašeamis sáhttášii sámi 
máhttu leat mielde buoridit eallindiliid Davvi-Norggas. Maŋimus moaddelogi jagi leat 
guovttilágán ekologalaš roassut čuohcán Davvi-Norgga; duoddara guorban badjelmearálaš 
guođuheami dihtii ja badjelmearalaš gulásteapmi. Sihke guohtumat ja guolleriggodagat leat sámit čuohtejagiid 
čađa atnan ávkki ekologalaš ceavzilis vuogi mielde. Muhto ekologalaš ceavzilis hálddašeami 
sádjái lea boahtán oanehisáigásaš dienas. Sihke lágaid ja doarjjaortnegiid bokte lea stáhta doarjan 
mekaniserema ja stuoradoalu sihke boazodoalus ja guolásteamis. Váikko dát politihkka ekologalaččat lea mannan hui 
heitot, lea stáhtá garrasit doalahan ahte dat ieš galgá hálddašit luondduriggodagaid.
Sámi luonddudoallovuogi dovdamearka lea leamaš lotnolašealáhusat. 1960-logu rájes 
stáhtas lea leamaš áigumuš luottahuhttit lotnolasealáhusaid. Doarjaortnegiid bokte 
bággejuvvojedje eanandoallit ja guolásteaddjit spesialiseret ja lássanit doaimmaid eambbo go 
sihke luonddu ja ekonomiija sáhtii gierdat. Máhttu mii lea ovddiduvvon árbevirolaš 
lotnolasealáhusain, lea eará go dat maid sáhttá oahppat joatkkaskuvlla eanandoallo- ja 
guolástansurggiin, našuvnnalaš oahppoplána mielde. Danin leat muhtin sámi suohkanat 
geahččalan álggahit lotnolasealáhusoahpu. Erenomážit Gáivuonas sii leat bargan viššalit 
oažžut dakkár oahpofálaldaga dohko. Muhto dát ii lihkkostuvvan danin go dat ii heiven Ođastus 94 sisa. 

Sámi máhtu dohkeheami, sihke sámi oahpus ja eará álbmogiid oahpus riikkain gos 
sámit ellet, livččii maiddái máilbmedásis dehálaš ceahki olles álgoálbmotmáhtu 
hivvodaga dohkeheapmái. Jus muhtin álgoálbmot lea nagodan oažžut muhtin vuoigatvuođaid dohkkehuvvon, 
eará álgoálbmogat fuomašit dan ja geavahit dan iežaset riiddus. Nu sáhttá sámi máhttu 
Norgga skuvllain maiddái leat lássiváikuhusat riikkarájiid rastá. 

5.3.6. Máhttošlájat sámi oahpus
Kapihtalis 1.6. čájehin ahte sámi joatkkaoahpus leat guokte vuostálasvuođa mat 
doibmet oktanaga, fidnofágalaš ja oppalaš oahpu gaskkas ja dáru ja sámi oahpu gaskkas. Dat 
guoská  maiddái gažaldahkii makkár máhtu oahppu galgá gaskkustit ja ovddidit. Mii sáhttit hupmat 
teorehtalaš máhtu (diehtit juoidá birra) ja praktihkalaš máhtu (diehtit mo) birra, dáža máhtu ja 
sámi máhtu birra. Dieđusge buot fidnofágalaš oahppu sirdášuvvo praktihkalaš barggu bokte, ii ge 
leat  oppalašfágalaš oahppu áibbas praktihkalaš osiid haga. Muhto dás geavahan álkkidan dihtii 
čilgehusa doahpaga «teorehtalaš» dan oahpu birra mii lea oppalašfágalaš suorggis ja oktasaš oppalaš 
fágain, ja fas doahpaga «praktihkalaš»  fidnofágalaš oahpu birra, sihke bargoteknihkas ja fidnoteoriija bokte, man teoriija lea 
čadnon praktihkalaš bargui.
Sámi/dáža birrasis lea bargoeallimis ja beaivválaš eallimis olggobealde skuvlla njeallje  
kombinašuvnna: teorehtalaš / dáža, teorehtalaš / sámi, praktihkalaš / dáža ja 
praktihkalaš / sámi.  Ii oktage han otne sáhttá dadjat ahte muhtin dain máhttohámiin ii galgá 
leat sadji sámi joatkkaoahpus. Vuostálasvuohta guoská maid galgá deattuhit. 
- Galgá go teorehtalaš oahppu leat váldovuođđu ja praktihkalaš oahppu lassin mii 
illustrere teoriija, vai galgá go praktihkalaš oahppu leat vuođđu ja teoriija veahkehit 
čilget ja buoridit praksisa?
- Galgá go dáža máhttu leat vuođđu ja sámi máhttu lassin, vai galgá go sámi 
máhttu leat vuođđu, man vuođul oahppit sáhttet oahppat dáža máhtu ja riikkaidgaskasaš 
máhtu?
 
Lea váttis mihtidit man stuora oassi oahpaheamis lea sámi ja dáža, praktihkalaš ja 
teorehtalaš, go leat máŋga vejolaš kombinašuvnna ja seaguhusa. Muhto váldotendeansan sáhtán 
dadjat ahte sámi joatkkaoahpus lea dáža máhttu nanoseabbo go sámi máhttu ja teoriija lea nanoseabbo go praksis. 
Dán sáhttá govvidit dán govvusiin:



Teorehtalaš
Praktihkalaš
 
  

DážaXX
 

Sámi
X
x

 

 

Dálá dilli sámi joatkkaoahpus lea ahte lea eambbo teorehtalaš oahppu go praktihkalaš oahppu ja eambbo 
dáža oahppu go sámi oahppu.

Oahpaheaddjijoavkkus, man čilgejin kapihtalis 1.6.3., sáhttá álkidahttimiin dadjat ahte 
ledje guokte váldojoavkku, mat háliidedje rievdadit dili maid lean čilgen bajábealde: Sii geat 
háliidedje nannet sámegiela ja sámi sisdoalu, muhto eai beroštan nu ollu praktihkalaš oahpus, 
ja sii geat háliidedje nannet praktihkalaš oahpu, muhto eai beroštan nu ollu sámegielas ja sámi 
sisdoalus. Ieš oainnán dán guokte gažaldaga ovtta dehálažžan ja mu mielas mii eat leat ožžon 
buori skuvlla sámi servodaga várás ovdal go bajábealde tabealla stuoramus ja unnimus ruossat leat lonuhan saji. 

5.3.7. Doloža áibbašeapmi vai plána ođđaáigásaš servodaga várás? 
Stuora oasit sámi servodagas leat moaddelogi jagis jáhkimis čađahan jođáneamus 
moderniserema davviriikkaid historijjás. Erenoamážit boazodoalus leat eanaš penšunisttat ja 
máŋggas geat ain leat barggus, šaddan bajás áiggis mekánalaš veahkkeneavvuid haga, gos 
beaivválaš eallin lei sullii nugo lei leamaš čuđiid jagiid. Sin mánát ja 
mánáidmánát šaddet bajás mobiltelefuvnnaiguin, dihtoriiguin ja buotlágán mekánalaš 
veahkkeneavvuiguin. Sin eallin lea ollu váikkuhuvvon oarjemáilmmi ameriikaluvvan kultuvrras. Ollu boares máhttu ii šat 
leat praktihkalaččat anus, das lea eambbo kultuvrralaš ja symbolalaš doaibma. 
Anton Hoem digaštallá logaldallamis «Tradisjonskunnskap og det samiske 
utdanningssystem» lea go árbevirolaš sámi máhttu mii galgá leat sámi oahpu vuođđun. 
Gažaldahkii mo ođđaáigásaš sámi skuvla ferte leat, son vástida: «... in oaivvil ahte 
árbevirolaš máhttu lea čoavddus, baicce skuvla mas lea vuolggasadji ođđaáigásaš sámi 
servodagas..»   
Mu mielas ii sáhte leat juogo - dahje, muhto sihke - ja. Nuppi bealde lea skuvlla bargu doalahit 
oktavuođa historjjáin ja ovddit buolvvaid eallimiin ja máhtuin, nuppi bealde fas ferte gozihit 
ahte ođđaáigásaš máhttu, omd. dihtorteknologiija, heivehuvvo sámegillii ja sámi kultuvrii ja 
báikkálaš ealáhusaide. Muhtumin lea vejolaš ovttastuhttit daid, omd. ahte geavaha 
ođđaáigásaš teknologiija go bargá sámi kultuvrrain ja historjjáin. 

5.4. Konklušuvdna sámi máhtu birra
Dán kapihtalis lean geahččalan čilget mat leat sámi máhtu dovdomearkkat ja masa 
sámi máhttu sáhttá leat ávkkálaš skuvllas.
Sámi máhtuin oaivvildan máhttu mii lea leamaš dahje lea anus sámi guovllus  ja maid 
sámit oaivvildit ahte gullet sin servodahkii. Dát sisttisdoallá sihke árbevirolaš  praktihkalaš 
máhtu mii leat čadnon luonddudollui ja árbevirolaš sámi ealáhusaide boazodoallu, 
eanandoallu, guolásteapmi, meahcceealáhusat ja duodji, ja máhtu mii lea dárbbašlaš bargat 
dáin ealáhusain otne. Sámi máhttu siskkilda sámiid beaivválaš eallima málesteamis, 
dearvvašvuođadivššus, visttiid ja bargoneavvuid ráhkadeamis. Sámi máhttu siskkilda maiddái 
sámi historjjá, girjjálašvuođa, muitalusaid, oskku, máhtu ođđaáigásaš 
sámi servodaga birra ja gaskkavuođa sámiid ja eará álbmogiid birra. Sámi máhttu lea sihke 
árbevirolaš máhttu ja ođđaáigásaš máhttu. Dan dihtii go čálalaš 
gaskkosteapmi lea hui dehálaš maiddái dálá sámi servodagas, ferte omd. máhtu sámegiela 
geavaheami birra dihtorteknologiijas gehččojuvvot sámi máhttun. 
Árbevirolaš sámi máhttu lea, nugo eará álgoálbmotmáhttu, ovddiduvvon guhkes vásahusaid 
čađa, lagas oktavuođain luondduin. Dát sáhttá leat dehálaš vuostedeatta ovttabealásaš 
teknologalaš ja ekonomalaš jurddašanvuogi vuostá, mii dál ráđđe servodagas, ja sáhttá 
ea.ea. oahpahit min mo atnit luonddu golatkeahtta dan. Ná sáhtášii sámi máhttu skuvllas leat mielde addit 
boahttevaš buolvvaide vuođu hálddášit luonddu buorebut. Dasa lassin sáhttá sámi máhttu 
skuvllas nannet oahppanmovtta, nannet sámi identitehta ja addit vuođu álggahit bargosajiid, ja lassanit eanetlohkoálbmoga 
ipmárdusa sámiid dilis ja álgoálbmogiid ja unnitloguid dili oppanassiige.
Ovdasánis juo namuhin ahte semináratihtal «sámi máhttu - sámi joatkkaoahpu 
vuođđu» muitala eambbo sáváldaga dahje višuvnna go otna duohtavuođa birra. Leat moadde eavttu maid ferte 
ollášuvvot ovdal go sámi máhttu oažžu duhtadahtti saji skuvllas, nugo oahpaheaddjigealbu ja oahpponeavvut. 
Muhto deháleamus eaktu lea mu mielas rievdadit 
oahppoplánavuogádaga, man birra čálán boahtte kapihtalis.



Boahtte kapihtalii
Mu fierbmebáikki váldosiidu
sveilund@online.no










¿


Árbevierus fidnomáhttui - 6a 


Árbevierus fidnomáhttui
Sámi máhttu fidnofágain
Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

6. Oahppoplánat sámi oahpus
Olbmot, geat leat čadnon sámi ohppui, dábálaččat sávvet ahte sámi oahppu oažžu 
stuorat saji skuvllas. Muhto sii eai leat ovtta oaivvilis man muddui lea dárbbašlaš rievdadit oahppoplánaid. Mu 
ipmárdus lea ahte oahppoplánastruktuvra dás lea hui mearrideaddji, ja danin áiggun cealkit juoidá 
oahppoplánaid doaimmaid birra, oppalaččat ja erenoamážit sámi oahpus. 
Jus veardida oahppoplánaid iešguđetge skuvlašlájain, riikkain ja áigodagain, gávdná ahte leat 
máŋga vuogi mo sáhttá ráhkadit oahppoplánaid. Oahppoplánaid struktuvra ja ovdánahttinproseassa 
šaddá buorre muddui stivret oahpu maid oahppit ožžot, sihke hámi ja sisdoalu dáfus. Dán kapihtalis 
áiggun deattuhit oahppoplánaid struktuvrralaš beliid ja jearrat: 
Mo váikkuhit oahppoplánastruktuvrrat sámi joatkkaoahpu eavttuid? 

Vaikko sámi joatkkaskuvllaid ulbmil lea addit oahpu mas lea sámegiella ja sámi 
kultuvrra vuođđun, lea dálá oahppu eanaš fágain riikkadássásaš našuvnnalaš 
oahppoplánaid mielde ja eanaš seamma oahpponeavvuid mielde mat geavahuvvojit muđuid Norgga joatkkaskuvllain. Skuvllat ja 
earát leat gáibidan ahte joatkkaskuvllas galgá leat sámi oahppoplánat, nugo vuođđoskuvllas leat. Muhto 
dán rájes sii eai leat nagodan oažžut 
Stuoradikki ii ge oahpahusministariid gieđahallat dan gažaldaga. Eai ge leat sámi 
joatkkaskuvllat eai ge eará sámi skuvlaorgánat vel konkretiseren mii dákkár oahppoplánaid sisdoallu berre leat.  

Sámi oahppoplánat leat gieđahallon sámi joatkkaoahppu árvvoštallamis, Ođastus 94 hárrái. 
Okta árvvoštallama konklušuvnnain lea ahte KUF berre rahpat vejolašvuođa álggahit sámi 
oahppoplánaid go Sámediggi háliida dan. Evttohuvvo ahte Sámediggi berre nammadit joavkkuid mat 
árvvoštallet dárbbu álggahit sámi oahppoplánaid, metodalaš bagadusaid ja sámi 
fáttáid našuvnnalaš oahppoplánaide. Fágaid gaskkas, gos dát sáhttá leat áigeguovdil, 
leat mekánalaš fágat, huksenfágat, hotealla- ja biebmoávnnasfágat ja dearvvašvuođa- ja 
sosialfágat. Dáin fágain dát bargu ii leat ollen guhkás. Danin berre guorahallat buriid ja baháid 
vásahusaid fágain main lea eanet sámi sisdoallu dál. áiggun danin geahčadit mo dilli lea 
vuođđoskuvllas, joatkkaskuvlla oppalaš fágain, ja sámi fidnofágain; boazodoallu ja duodji. 

6.1. Oahppoplánaprinsihpat
6.1.1. Oahppoplánaid doaibma
Oahppoplánat stivrejit buorre muddui beaivválaš barggu skuvllas. Dat leat 
váldoreferansa go oahpaheaddjit plánejit maid fáttáid sii galget gieđahallat diimmuin. 
Oahppoplánat váikkuhit maiddái bargovugiide, muhtin lágán oahppoplánat stivrejit 
bargovugiid eambbo go earálágán plánat. Oahppoplánat stivrejit oahppogirječálliid barggu, dat stivrejit 
sin geat ráhkadit geahččalemiid, eksameniid ja fágágeahččalemiid, ja dat stivrejit ohppiid lohkama ja 
oahppama. Jus sámi oahppit galget oažžut oahpu, man vuođđu lea sámi kultuvra, giella ja historjá, lea ea. 
ea. oahppoplánaid duohken. Huksen dás Bjørg Brantzæg Gundem ala, gii girjjis Læreplanpraksis og læreplanteori cealká: "Go 
guoská oahppoplánaid speadjalasti rolla, lea nu ahte oahppoplánat álo šaddet leat speadjalgovva das mii servodat 
oaidná árvvosažžan, ávkkálažžan, sávahahttin ja vuogasin ja maid skuvla danin galgá 
leat mielde ovddidit. Dát guoská sihke oainnuide, gálggaide ja máhttui. Guovddáš dán oktavuođas 
lea danin makkár ipmárdusat mat vuitet oahppoplánas go guoská oidnui liktodusa, máhtu, oahppama ja oahpaheami ja 
vel olmmoš- ja servodatoainnu hárrái."  
Jus sirdá dán sámi oahppui, šaddá dat maid oahppoplánat celket, ja erenoamážit dat maid dat eai 
cealkke, muitalit sámi ohppiide ja sin oahpaheddjiide maid servodat oaidná  "árvvosažžan, 
ávkkálažžan, sávahahttin ja vuogasin". 
* Celket go oahppoplánat ahte sámi máhttu lea árvvosaš, ahte lea sávahahtti máhttit sámegiela, 
ahte lea ávkkálaš máhttit birget luonddus árbevirolaš sámi vuogi mielde? 
* Dahje celket go oahppoplánat ahte dát lea juoga negatiiva, juoga unnitárvvosaš, juoga 
áigahaš mas ii leat árvu ođđaáigasaš servodagas? 
* Dahje eai go oahppoplánat cealkke máidege, dego sámit, sin máhttu ja kultuvra ii gávdnoše Norggas?

Oahppoplánat sáhttet leat mielde ráhkadit miellaguottuid sámi ohppiid gaskkas, sihke 
álcceseaset ja stuoraservodahkii, ja dat sáhttet leat mielde ráhkadit dahje rievdadit daid 
ohppiid guottuid sámi kultuvrii, geat gullet eanetlohkoálbmogii dahje eará unnitloguide. 
Prográmma cealkámuš mii lea addon konvenšuvnna hámis, láhkaparagráfan dahje oppalaš 
oahppoplánan šaddet hui unnán muddui rievdadit oahpu maid oahppit ožžot, jus dát ii leat konkretiserejuvvon 
iesguđetge fága oahppoplánas.

6.1.2. Oahppoplánašlájat
Ođastusaiguin 94 ja 97 leat ulbmilstivrejuvvon oahppoplánat čáđahuvvon olles 
Norgga skuvlavuogádagas. Buot joatkkaskuvlla oahppoplánat leat ráhkaduvvon ovtta málle 
mielde, "Retningslinjer for utarbeiding av læreplaner for videregående opplæring". Nu guhká 
go dát njuolggadusat leat fámus, fertejit velá vejolaš sámi oahppoplánat ráhkkaduvvojit dán 
málle mielde. Dát boahtá čielgasit ovdan ođđa sámi kulturmáhtu oahppoplánas. 
Norgga vuođđoskuvllas lea máŋgalogi jagi leamaš riikkádássásaš oahppoplánat. 
Dát leat ráhkaduvvon molsašuhtti prinsihpaid mielde ja ovddit plánat leat gohččoduvvon normalplána ja 
minstarplána . Erenoamážit 1987 minstarplána (M-87) mielde lei báikkálaš oahppoplánat 
guovddáš prinsihppa. Báikkálaš oahppoplánat eai galgan boahtit guovddáš oahppoplánaid 
sadjái, muhto dasa lassin. Eaktu lei dieđusge ahte guovddáš oahppoplánat eai sisttisdoallan nu ollu ahte eai 
addán saji báikkálaš heiveheapmái. 
Joatkkaoahpu várás ii leat, nu guhkás go mun oainnán, goassege ovdal Ođastusa 94  
mearriduvvon makkárge oktasaš prinsihpa, maid buot oahppoplánat fertejit čuovvut. Sáhttá aŋkke dadjat 
ahte váldolinnjá lei ahte oahppoplánain lei fáddálistu man mielde oahpaheaddjit galge oahpahit. Joatkkaskuvllas ii 
ovddiduvvon báikkálaš oahppoplánabargu nugo vuođđoskuvllas. 
Ulbmilstivrenprinsihppa čađahuvvui olles skuvlavuogádagas árvvoštalakeahttá ovddit 
oahppoplánaprinsihpaid, gávnnahan dihtii mat ledje dáid prinsihpaid buorit ja heajus bealit. 
Okta riikkádássásaš Ođastus 94 árvvoštallama stuorimus geanuhis bealit lei ahte ii 
árvvoštallan oahppoplánaprinsihpaid. Lea stuora dárbu digaštallat molssaektosaš 
oahppoplánaprinsihpaid birra. Dát guoská sihke vuođđoskuvlii ja joatkkaoahppui oppalaččat, ja 
erenoamážit fidnofágaide. Ovdalis geahččaluvvon oahppoplánaprinsihpaid lassin, lea fidnooahpu 
várás dál ovdánáhttimis modealla, nu gohččoduvvon fidnovuođđoduvvon (yrkessentrerte) 
oahppoplánat, mii mu mielas lea hui áigeguovdilis sihke dáža ja sámi fidnooahpu várás. 
Oktasaččat fidnovuođđoduvvon ja sámi oahppoplánaide lea ahte dát eambbo go dálá 
našuvnnalaš ulbmilstivrejuvvon oahppoplánat váldet bargoeallima olggobealde skuvlla vuođđun. Muhto 
fidnovuođđoduvvon oahppoplána ii leat iešalddis dáhkádus dasa ahte oahppu vuhtiiváldá 
báikkálaš ja/dahje sámi diliid. Jus dákkár oahppoplána vuođđun lea fidnodoaimmaid 
iskadeapmi mii lea dahkkon omd. Stavangeris dahje Oslos, sáhttá maiddái dakkár plána leat guhkin eret duohta 
eallimis ja badjelgeahčči sámi birrasa ektui. 
Fidnovuođđoduvvon oahppoplána ii dáhkit ahte kultuvrralaš sirdin ja identitehtaovdáneapmi váldo vuhtii 
sámi oahpus. Fidnofágalaš oahppoplánaid vuođđu ii berre leat dušše analysa dála 
fidnoeallimis. Ferte váldit vuhtii sihke fidnoeallin mii lea leamaš, mii lea ja mii sáhttá šaddat dan áiggis goas 
dát oahppit šaddet bargat. Seammás ferte oahppoplánat deattuhit ahte fidnooahppu galgá čadnojuvvot 
báikkálaš bargoeallimii.

6.1.3. Sámi fáttát, oahppoplánat ja metodalaš bagadusat 
Lea almmolaš ovddasvástádus lágiidit oahpu mas lea sámi sisdoallu. Ođastus 94 
árvvoštallamis bohte ovdan golbma vejolaš vuogi maiguin sáhttá sihkkarastit sámi sisdoalu; sámi 
fáttát našuvnnalaš oahppoplánain, sierra sámi oahppoplánat ja sámi metodalaš bagadusat 
našuvnnalaš oahppoplánaide. Buot dát vuogit sáhttet leat buorit, muhto ferte leat oktavuohta vuogi ja ulbmiljoavkku 
gaskkas. Oahppoláhká cealká ahte buot oahppit galget oaččut " 
oahpaheami sámi álbmoga ja dan kultuvrra, giela, historjjá ja servodateallima birra 
sierranasfága oktavuođain.". Dat mearkkáša ahte buot oahppit miehtá riikka galget oažžut muhtin 
oahpu sámi diliid birra, mii dábálaččat šaddá moadde proseantta dahje promilla oahpus. Sihkarastin dihtii 
dán minimuma, ferte leat nu gohččoduvvon sámi fáttát dahje sámi stoalpput buot 
našuvnnalaš oahppoplánain. Sámi fáttáid váldoulbmiljoavku lea nappo ii-sámi oahppit. 
Sámi ohppiide ja eará ohppiide sámi guovllus ja sámi birrasiin, galgá sámi kultuvra 
buorre muddui leat oahpu vuođđun, nugo maiddái oahpoláhka ja oppalaš oahppoplána cealká. 
Sáhttá go dahkat dan našuvnnalaš oahppoplána siskobealde? Dán gažaldahkii ii sáhte vástidit 
dušše fal ahte sáhttá ii ge ahte ii sáhte. Jus našuvnnalaš oahppoplánat leat hui 
oppalaččat ja eaktuda ollu báikkálaš / regiuvnnalaš heiveheami, sáhttá leat vejolaš 
báikkálaččat oažžut sámi sisdoalu sisa oahpaheapmái. Ságastallen oktii olbmain gii 
bargá sámi oahpahusain Suoma Sámi leana "fylkaskuvlakántuvrras". Son válddii guokte girji olggos girjehilddus ja 
veardidii daid; Norgga ja Suoma vuođđoskuvlla oahppoplánat. Norgga plána lei unnimusat 5 geardde stuorit go Suoma 
plána. De son logai: "Danin dii Norgga bealde dárbbašehpet sierra sámi oahppoplánaid, muhto mii eat 
dárbbaš." Norggas leat eanaš oahppoplánain, sihke vuođđoskuvllas ja joatkkaskuvllas, nu detaljerejuvvon 
ulbmilat ja váldočuoggat ahte lea hui unnán sadji dasa mii ii leat čállon oahppoplánii. 
Sámi oahppoplánaid sáhttá árvvoštallat guovtti perspektiivvas, oahpaheaddji- ja 
oahppiperspektiivvas. Ođastus 94 árvvoštallamis jearaimet sámi joatkkaskuvllaid 
oahpaheddjiin lea go sin fágain dárbu lágiidit sámi oahppoplánaid. Muhtimat vástidedje ahte 
dárbbašuvvojit sámi oahppoplánat. Earát lohke ahte ii leat dárbu, danin go sii nagodedje addit oahpaheami 
sámi perspektiivva, vaikko ledje našuvnnalaš oahppoplánat mat ii cealkán maidege, dahje celke hui unnán 
sámi diliid birra. Eahpitkeahttá leat máŋga oahpaheaddji geat leat dahkan hui ollu dan ovddas ahte sámi oahppu 
duođaid galgá šaddat sámi oahppu. Muhto áiggun jearrat eat go mii berre maiddái oaidnit sámi oahpu 
ohppiid vuoigatvuohtan, ii fal dušše oahpaheddjiid vejolašvuohtan. Buot oahppit eai leat nu lihkolaččat 
ahte sis lea juohke fágas oahpaheaddji geas lea dakkár vallji máhtus, árjjas ja áiggis, mii dárbbašuvvo jus 
galgá ráhkadit sámi oahpu nášuvnnalaš oahppoplána vuođul. Dávjá oahpaheaddji 
váilojit gealbbu ja muhtumin dađe bahábut maiddái movtta addit oahpaheami sámi sisdoalu. Dalle lea otná dilis 
dárbbašlaš ahte lea oahppoplána mas lea njuolggadusstáhtus, sihkkarastin dihtii ahte sámi sisdoallu 
šaddá mielde. Go juoga lea čállon oahppoplánii, sáhtet skuvllat ja oahpaheaddjit, lagain gieđas, 
gáibidit sihke dárbbašlaš skuvlema oahpaheddjiide ja bušeahta čađahit oahpaheami oahppoplána 
mielde. Dán vuođul mun oaivvildan ahte váldovuogit sihkkarastit sámi sisdoalu skuvlas fertejit leat sámi 
fáttát našuvnnalaš oahppoplánain, ja sierra sámi oahppoplánat eanaš fágain. Dát ii 
sáhte okto dáhkidit buorre čilgehusa sámi diliid birra buot riikka ohppiide, ii ge buorre sámi oahpu sámi 
ohppiide, muhto dat sáhttá dagahit ahte šaddá ollu álkit ollášuhttit dan ulbmila. 
Na ba metodalaš bagadusat? Sáhttá go dat leat čoavddus? Moadde oahpaheaddji celke 
Ođastus 94 árvvoštallamis ahte jus sii oaččošedje sámi metodalaš bagadusa, de han 
birgešedje našuvnnalaš oahppoplánain. Aisttán KUF lea metodalaš bagadus Ođastus 94 mielde 
"oahppoplána jumeš" . Sámi oahpu várás lea dušše ráhkaduvvon ovtta metodalaš bagadus. 
Dát guoská sihke sámegielfágii ja dárogielfágii, ohppiide geain lea sámegiella. Jus galgá 
ráhkaduvvot eanet metodalaš bagadusat sámi oahpu várás, dat sáhttá juogo leat sierra sámi 
oahppoplána "jumežin", dahje parallealla metodalaš bagadusat ovtta ja seamma našuvnnalaš oahppoplána 
várás. Ođastus 94 árvvoštallamis lei nubbi  molsaeaktu mii lei sáhka. Dalle ii šattaše 
"oahppoplána jumeš", muhto baicce vielljabealli. Muhtumin dákkár metodalaš bagadus sáhtášii 
leat buorre veahki. Dát guoská oahppoplánaide mat leat hui oppalaččat, ja 
mat buorre muddui eaktudit báikkálaš heiveheami, ja gos oahpaheaddjit dása lassin lea sihke 
mokta ja gealbu addit sámi oahpu. Ovdamearka lea luonddudoalu vuođđokurssa suorgefágat. 
Váldonjuolggadussan oaivvildan dattege ahte oahppoplánat leat nu guovddážis ahte metodalaš 
bagadusat eai ge eará veahkeneavvut sáhttet sihkkarastit ahte sámi dilit ožžot vuoiggalaš saji oahppus. 
Eará ášši lea ahte fágain gos ráhkaduvvo sierra sámi oahppoplánaid, šaddet oahpaheddjiin 
leat unnimusat seamma stuora dárbu oažžut sierra metodalaš bagadusaid dáidda, go našuvnnalaš 
plánaide, dan dihtii go sámi oahpu várás lea ollu unnit oahppogirjjit ja eará veahkkeneavvut. 
Sámi oappoplánat sáhttet leat vejolašvuohta ovdánahttit molsaeavttuid maiddái eará 
áššiin go dat mat leat erenoamáš sámi. Jus guovddáš skuvlaeiseválddit eai bija beare 
gáržžes rámmaid dákkár oahppoplánaide, dát sáhttet geavahuvvot ovdánahttit 
fágalaš ja pedagogalaš molsaeavttuid, mat maiddái sáhttet sirdášuvvot eará ohppui. Go otná 
oahppoplánat doibmet hehttehussan, mat eastadit fágalaš ja pedagogalaš ovdánahtiima, sáhttet sámi 
oahppoplánat leat mielde luvvet dan baggehusa.   
Åattašii váttis beassat ráhkadit sámi oahppoplánaid áibbas eará prinsihpaid mielde go dát mat 
muđuid leat anus joatkkaoahpus. Ferte gal heivehit hámi, muhto mu evttohusaid sámi oahppoplánaid birra galggašii 
leat vejolaš čađahit beroškeahttá leat go oahppoplánat ulbmilstivrejuvvon, 
fáddávuođđoduvvon dahje fidnovuođđoduvvon.
Dán prinsihpalaš digástallama maŋŋil áiggun geahčadit makkár vásahusat leat dahkkon 
sámi oahppoplánaiguin, doppe gos dákkár leat leamaš muhtin áiggi, nammalassii vuođđoskuvllas. 

6.2. Sámi oahppoplánat vuođđoskuvllas
Sámi skuvllaovdánahttimis vuođđoskuvllas lea leamaš alimus prioritehta, sihke 
eiseválddiid bealis ja sámi orgánaid bealis, nugo Sámedikkis ja Sámi oahpahusráđis. Danin lea ollu maid 
sámi joatkkaskuvllat sáhttet oahppat das mii lea dáhpáhuvván vuođđoskuvllas. 
Áiggun geahččalit gávnnahit lea go historjjálaš, pedagogalaš, ekonomalaš dahje politihkalaš 
sivat dasa ahte lea nu stuora erohus vuođđoskuvlla ja joatkkaskuvlla gaskkas.

6.2.1. Minstarplána M-74 rájes M-87 rádjái
Álbmotskuvlalága mielde, mii mearriduvvui jagis 1959, šaddai fas lobi, measta čuođi jagi 
dáruiduhttima maŋŋil, oahpahit sámegillii. 1967:is álggahuvvui álgooahppu sámegillii ja 
sámegielas  moadde suohkanis Finnmárkkus. Vaikko eiseválddit dál ledje rievdádišgoahtán 
skuvlapolitihka sámiid hárrái, sámit vájálduvvojedje ollislaččat normalplánaevttohusas mii 
bođii 1970:is. Nugo maŋgii maŋŋilis fertejedje sámi organisašuvnnat ja oahpaheaddjit muituhit 
eiseválddiid ahte sámi gávdnojit, nu ahte sámegiella ja sámi oahppit bohte mielde 1974 minstarplánii (M74). 
Dan ovdasánis dát lea celkon ná: "Sávaldagaid mielde, mat leat boahtán ovdan Stuoradikkis ja eará sajiin, leat 
dieđut sámi kultuvrra ja historjjá birra 
nannejuvvon olles plánas." Minstarplánas lei plána sámegieloahpu várás, ja álgokapihtalis 
skuvlaservodaga birra lea bihttá "Giellaseaguhusguovlluid skuvlla" birra. Sámegiela lea 
deattuhuvvon vuolit klássain ja dárogiella alit klássain . Fágaplánain leat sámi áššit mielde 
guovtti láhkai: Plána addá ráđiid mo heivehit oahpu "giellaseaguhusguovlluide" omd. fágas "heimstadlære". 
Seammás leat sámi dilit namuhuvvon muhtin sajiin oktasašpensuma fáttáid gaskkas, omd. fágain geografiijas, 
historjjás ja servodatdieđus. Dás orru leame sullii seamma ollu sámi fáttát go dat mii lea Ođastus 97 
našuvnnalaš oahppoplána mielde. Musihkkafágas lei listu: "sámi lávllagat ja lávllagat mat leat 
jorgaluvvon sámegillii". Hábmenfágas lei listu mii čájehii "hápmendisipliinnat main lea ovddiduvvon sierra 
sámi árbevierru".  8. ja 9. klássa válljenfágaid gaskkas lei okta fága mas lei sámi sisdoallu; 
boazodoallomáhttu.
1987 minstarplánas earuha vuosttaš háve sierra sámi oahppoplánaid. 1989:s bođii 
minstarplána 2. oassi, mas lea sámi oahppoplána 7  fágii. Dát lei dehálaš ovdaneapmi sidjiide geat 
ožžo oahpaheami dáid plánaid mielde. Oahppoplánat dagahedje maiddái ahte ferte ráhkaduvvot 
oahpponeavvuid dáid oahppoplánaid mielde, vaikko dat ii álo čađahuvvon.

6.2.2. Ođastus 97
Ođastus 97:in leat šaddan ođđa, ulbmilstivrejuvvon oahppoplánat buot fágain. 
«Prinsipper og retningslinjer for den 10-årige grunnskolens oppbygging, organisering og innhold» lea ođastusa deháleamus dokumeanta. 
Dán gulaskuddanevttohusas lea namuhuvvon ođastusa deháleamos váldosárggosiid gaskkas ahte oktasaš 
oahppoávdnasat deattuhuvvo eambbo go ovdal. Oktasašvuohta ja oktasašskuvla lea olles dokumeantta dovdomearka. Dát 
guoská maiddái bihtážii sámegiella ja sámi kultuvrra birra: "Oktasaš našuvnnalaš 
oahppoávdnasat sihkkarastet ahte oahppit geain lea sámegiella vuosttaš giellan maŋŋil ollášuvvon 
vuođđoskuvlla lea gealbu dásseárvvosaš  ohppiiguin geain lea dárogiella vuosttášgiellan ." 
  Oahpahusdepartemeantta jurddašanvuogi mielde lea ollen dásseárvui go sámegielat ja dárogielat 
norggalaččain lea okta ja seamma našuvnnalaš oahppoávdnasat. Dalle go oahppoplánabargu álggahuvvui, 
ii álggahuvvon danin bargu sámi oahppoplánaiguin, erret sámegiella vuosttaš ja nubbi giellan, ja dárogiella 
nubbin giellan sámi ohppiide. 
KUF dohkkeha muhtin muddui sámi kultuvrra skuvllas, muhto geahččala seammás 
ráddjet dan. Gulaskuddanevttohusas celket vuos: "Sámegiella ja sámi kultuvra lea oassi dán 
oktasaš árbbis, maid lea Norgga ja Davviriikkaid erenoamáš ovddasvástádus suodjalit. Dát arbi ferte 
oažžut saji viidáset ovdaneapmái skuvllain main leat sámi oahppit." Muhto maŋŋilis seamma 
dokumeanttas boahtá ovdan ahte dát ii guoskka buot sámi ohppiide: "Sámi hálddašanguovllus ja 
sámi skuvllain galget oahppit deaivat ávdnasiid ja bargovugiid mat addet čieŋuheami sámegielas ja sámi 
kultuvrras."    Sámediggi láittii dan skábmamánus  1994 ja celkkii ahte jus Norgga galgá ollášuhttit  
ILO-konvenšuvnna álgoálbmogiid birra, de lea eaktu ahte šaddet sierrá sámi oahppoplánat, ja ahte 
Sámediggi oažžu váldi mearridit dáid. 
Sámi oahpahusráđi ja Sámedikki gáibádusat dagahedje, ovttas stáhtaráđđimolsumiin 
1995 čavčča ,  ahte aŋkke šadde sierrá sámi oahppoplánat. Sámi oahppoplánat earuhit 
našuvnnalaš plánain fágain: dárogiella, eŋgelasgiella, servodatfága, luonddu- ja birasfága, 
risttalašvuohta, duodji / dáidá ja giehtabargu, musihkka ja ruovttudoallu. Dása lassin leat 
sámegielplánat golmma dásis.
Muhto vaikko KUF lei dohkkehan sierra sámi oahppoplánaid, dát galge ráhkaduvvot 
našuvnnalaš rámma siste, "Prinsipp og retningslinjer for opplæringa i grunnskolen" (maiddái 
gohččoduvvon "brua" dahje "šaldi"), ja  našuvnnalaš oahppoplánaiguin mállen. Ovdal go prinsihppa ahte 
galgá leat sámi oahppoplánat mearriduvvui, ledje maiddái našuvnnalaš oahppoplánat measta 
gárvvásat. 
Dalle go Sámediggi 1996 giđa digaštalai sámi oahppoplánaid, bođii ovdan garra 
kritihka evttohusaid vuostá. Kritihkka ii lean oahppoplánajovkkuid barggu vuostá, muhto 
rámmaid vuostá, man siste KUF lei bággen sin bargat. Sámedikkis lei velá ávžžuhus hilgut 
oahppoplánaid ollásit. Dán sadjái šattai čoavddus gáibidit sierra sámi šalddi, seammás 
go deattuhedje ahte ođđa oahppoplánat dušše galge leat gaskaáigásaččat. Dása 
mieđihii KUF 
1996 čavčča. Muhto dál lei oanehis áigi ovdal go oahppoplánat galge váldojuvvot atnui, ja Sámi 
oahpahusráđđi oaččui dušše moadde mánu ráhkadit dan šalddi. Boađus 
vuođđoskuvlii lei nappo ahte šattai eambbo sámi sisdoallu go dan maid KUF lei sávvan. Loahpas šattai guokte 
parallealla oahppoplánavuogádaga,  našuvnnalaš ja sámi. Goappašiin leat golbma oasi:
1. Obbalaš oassi (vuođđoskuvla, joatkkaskuvla, rávesolbmuidoahppu)
2. "šaldi" (Prinsihpat ja njuolggadusat)
3. Fágaid oahppoplánat
Guokte maŋimus oasi leat sierralágán sámi ja našuvnnalaš oahppoplánavuogádagas. Muhto 
paradoksa lea ahte go našuvnnalaš oahppoplánas dát oasit huksejuvvui nubbi nuppi ala dán ráiddus, eai leat 
sámi fágaoahppoplánat čállon sámi šalddi vuođul, muhto našuvnnalaš šalddi 
vuođul. Go našuvnnalaš oahppoplánat juo ledje gárvvásat ovdal go bargu álggáhuvvui sámi 
oahppoplánaiguin, dát sáhttá leat mielddisbuktán ahte dáid oahppoplánain leat unnit sámi sisdoallu 
go dan maid sámi skuvllat ledje sávvan. 
Oahppoplánabarggu jođihii Sámi oahpahusráđđi (SOR), KUF:a rámmaid 
siskkobealde. Lei oktasaš ekspeartajoavku ja stivrenjoavku, ja guokte referansejoavkku, mat 
juogadedje fágaid gaskaneaskka. Oahppoplánajovkkuin ledje mielde olbmot geain lei 
eahpeformálalaš máhttu, juoga mii ii lean dáhpáhuvván ovdal. SOR celkkii ieš ahte dát lei 
dehálaš ovdánahttinbargu. Mihtilmas eahpečielggas dilis mii lei oahppoplánaid birra, lei ahte SOR:a direktevra ja 
Sámi oahpponeavvoguovddáža jođiheaddji golggotmánu 1995, beannut mánu ovdal go 
oahppoplánaevttohusat galge leat gárvvásat, eaba sáhttán vástidit mii orgánaid galge 
loahppalaččat mearridit sámi oahppoplánaid.  Muhtin suohkaniin šattai riidu sámi oahppoplánaid birra. 
In áiggo gieđahallat dan riiddu dás, go dat lea unnán áššeguoskávaš 
joatkkaskuvlii. 
"Prinsihpat ja njuolggadusat vuođđoskuvlla ohppui sámi oahppoplánaid mielde", nu 
gohččoduvvon "sámi šaldi" cealká vuođđoskuvlla sámi oahpu ulbmila ná:
"Oktasaš skuvlla oassin lea sámi skuvla huksejuvvon dan prinsihpa ala ahte oahpahus galgá 
leat oktasaš ja ovttadássásaš ja ahte oahpahusa álginsadjin ja vuoddun galget leat sámi 
servodaga iešvuohta ja dárbbut. Oahpahusas galgá leat dakkár sisdoallu ja dakkár kvalitehta 
mii addá vuoddomáhtuid, mii dahká kulturárbbi eallin, mii movttiidahttá váldit atnui 
báikkálaš kultuvrra ja addá mánáide ja nuoraide miela leat aktiivvalažžan ja hutkajin sámi 
servodagas ja dáru servodagas. Oahpahus galgá duddjot positiivvalaš iešdovdo-ovdáneami ja doaibmi 
guovttegielalašvuoda. Buori ja positiivvalaš iešgova hábmen addá govda oainnu, gierdilvuođa ja positiiva 
guottuid sihke iežas gillii, servodahkii ja kultuvrii ja earáid kultuvrii ja positiivvalaš guottuid ovttasbargui eará servodagaid 
ja kultuvrraid olbmuiguin. . 
Gažaldaga oktavuođas, galgá go joatkkaskuvllas maiddái leat sierra sámi 
oahppoplánat, lea ávkkálaš studeret vuođđoskuvlla vasáhusaid, politihkalaš, 
hálddahuslaš ja fágalaš dásis. Dán oktavuođas lea maiddái vuođđu jearrat 
sáhttá go leat dárbu ráhkadit 
sullásaš "sámi šalddi" mas lea oktasaš ulbmilat maiddái joatkkaoahpu ja rávesolbmuidoahpu 
várás. 
Vaikko dain leat meattáhusat ja váillit ferte dadjat ahte sámi oahpaheaddjit leat 
duhtavaččat dainna ahte sis leat sámi oahppoplánat. Dat lea čáppa girji mas leat olu govat maid 
sáhttá geavahit oahpaheamis. Ja vaikko oahppoplána dušše doaibmá sámegiela 
hálddašanguovllu guđa suohkanis, dat sáhttet doaibmat "máhttobasan ja hutkkusgirjin stuora guvlluide mat 
muđuid čuvvot našuvnnalaš plána".     

Našuvnnalaš oahppoplánaid sámi fáttát 
1974 rájes leat vuođđoskuvlla oahppoplánat unnit dahje eanet sisttisdoallan sámi fáttáid. Oppalaš 
oahppoplána sániid mielde, ahte sámi kultuvra lea oassin oktasaš árbbis, galggašii máhttu sámi 
áššiid birra leat oassin iešguđetge fágaid oahppoplánain, maiddái sidjiide geat čuvvot 
našuvnnalaš oahppoplánaid. Ođastus 97 ráhkadeamis ožžo oahppoplánajoavkkut mat  KUF lei 
nammadan oassin sin mándáhtas integreret máhtu sámi áššiid birra iešguđetge 
našuvnnalaš oahppoplánaide. Muhto go sis lei unnán gealbu dasa, šattai boađus nu heaitot ahte KUF fertii bivdit 
Sámi oahpahusráđis veahkin. SOR čálii dalle čuoggáid mat sin mielas berre leat mielde, ja KUF goarui 
daid oktii.  Dát gohččoduvvui sámi fáttát dahje sámi stoalpput, ja dá lea moadde ovdamearkka 
oahppoplánas luonddu- ja birasfágas. :
8. klássa: "- bargat árbevirolaš álbmotdálkkasdiehtaga ovdamearkkaiguin, ea.ea. sámi" 
9. klássa: "- oahpásmuvvat dainna mo olbmot ja erenoamážit sámit leat geavahan ja geavahit 
luondduriggodagaid"
10. klássa: "- bargat gažaldagaiguin čadnon guovssahassii ja cukcasiiguin dán oktavuođas, 
ea.ea. sámi".
Dat ledje dat golbma "stoalppu" luonddu ja birasfágain. Dát lea visot mii lea oahppoplánas 
fágas maid ohppiin galgá leat logi jagi. Sámi ohppiide, geat čuvvot našuvnnalaš 
oahppoplánaid šaddet eará sániiguin mannat 7-8 jagi ovdal go gullet maidege iežaset birra, 
dakkar fágas mii lea nu guovddážis sámi kultuvrii ja eallinvuohkái. 
Oahppolágas lea meariduvvon ahte Sámedikkis galgá leat váldi mearridit našuvnnalas 
oahppoplánaid sámi fáttáid. Muhto go plánat juo ledje mearriduvvon ovdal láhka, dát šaddá 
áramusat doaibmat boahtte oahppoplánarevišuvnna rájes. 

Sámi allaskuvla ráhčá dainna ahte oažžut eambbo sámi máhtu sisa skuvlii ja allaskuvlla 
oahpaheaddjit leat gieđahallan dán ášši iežaset dutkamis. Ovdamearkan sáhtán namuhit Johan 
Daniel Hætta pedagogihka váldofágabarggu: "Samiske kunnskapar - samisk 
grunnskole", ja Aimo Aikio girjjážiid "Sápmelaš ressurssat skuvllas" ja "Eahpeformála 
máhttu skuvllas". Duodjestudeanttain leat leamašan bargohárjehusas eallálan duojáriid luhtte, sihke 
dan dihtii ahte studeanttat galge oahppat árbevirolaš vuogi mielde, ja ovddidan dihtii ovttasbarggu duojáriid ja allaskuvlla gaskkas. 
Ulbmil lea ahte boahttevaš duodjeoahpaheaddjit galget máhttit geavahit dákkár bargovugiid vuođđoskuvllas.  
Ovttasbargguin SOR:in ja SUFUR:in čađahuvvui 1997 ovdaprošeakta "Modellat árbevirolaš máhtu 
geavaheapmi skuvllas". Rapporta almmuhuvvui 1997 loahpas. Dan maŋŋil bálkkáhuvvui prošeaktabargi jahkebeali, 
ovdal go prošeakta bissehuvvui váillevaš ruhtadeami geažil. Muhto dát bargovuogit leat aŋkke váldon 
atnui moatti vuođđoskuvllas ja allaskuvlla sámegieloahpus.  


Boahtte oassái
Mu fierbmebáikki váldosiidu
sveilund@online.no










¿


Árbevierus fidnomáhttui - 6b 


Árbevierus fidnomáhttui
Sámi máhttu fidnofágain
Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

6. Oahppoplánat sámi oahpus
6.3. Oahppoplánat sámi joatkkaoahpus 
Oktiibuot gávdnojit sullii 400 oahppoplána Norgga joatkkaoahpus. Dáid gaskkas leat 
sullii 30 mat leat anus sámi joatkkaoahpus.  Leat 6 oahppoplána mat leat ráhkaduvvon 
erenoamážit sámi ohppiid / sámi skuvllaid várás: Davvisámegiella vuosttašgiellan, 
sámegiella nubbigiellan, dárogiella ohppiide geain lea sámegiella, duodji JK1, duodji fitnodatoahppu (JK2), boazodoallu JK1 ja 
boazodoallu JK2. Muđuid čuvvot sámi oahppit našuvnnalaš oahppoplánaid buot fágain, sihke 
oktasaš oppalaš fágain ja suorgefágain. Našuvnnalaš oahppoplánat fertejit danin 
árvvoštallojuvvot sihke sámi ohppiid ja dáža ohppiid hárrái. 
Oahppoplána ii leat dušše formála dokumeanta, maid KUF lea mearridan. Go  
oahppoplána galgá čađahuvvot, dat sáhttá oažžut máŋga hámi ja variantta luottas 
hutkosis doibmii. Ameriikalaš oahppoplánadutki John I. Goodlad lea sárgon vihtta oahppoplánadási:  
Jurdagiid oahppoplána, formála, ipmirduvvon, čađahuvvon ja vásihuvvon oahppoplána. 
Jurdagiid oahppoplána, dán oktavuođas sámi oahpu bajit prisihpat, leat čelkon 
riikkaidgaskasaš konvenšuvnnain, vuođđolágas, oahppolágas ja belohahkii maiddái obbalaš 
oahppoplánas. Ođastus 94 sámi árvvoštallamis geahččaleimmet vástidit dáid 
gážaldagaid: 
-       Lea go oktiivástádus formála oahppoplána ja hutkosiid oahppoplána gaskkas?
-       Lea go oktiivástádus čađahuvvon oahppoplána ja formála oahppoplána gaskkas?
Dás áiggun dušše guorahallat formála oahppoplána. Stivrejit go oahppoplánat sámi máhtu 
geavaheami? Berrejit go oahppoplánat rievdaduvvot vai buorebut vástidit jurdagiid 
oahppoplánaide álgoálbmotoahpu várás, nugo dát lea čelkojuvvon namahuvvon konvenšuvnnain?

6.3.1. Ođastus 94 oahppoplánabuvttadus 
Ođastus 94:in lonuhuvvojedje measta buot joatkkaskuvlla oahppoplánat golmma jagis. 
Máŋggas serve oahppoplánajovkkuide mat ráhkadedje ođđa oahppoplánaevttohusaid. Buot 
oahppoplánajoavkkut galge bargat KUF:a girjjáža mielde, "Retningslinjer for utarbeiding av læreplaner etter Reform 94". 
Dát girjjáš stivrii buorre muddui oahppoplánabarggu, ja oahpaheaddjit geat leat searvan oahppoplánajovkkuide 
muitalit ahte sii vásihedje dan girjjáža nugo bággehusan. Girjjážis ii leat makkárge njuolggadus mii 
cealká ahte oahppoplánat galget deattuhit sámi, guovllulaš dahje báikkálaš diliid. Lea 
našuvnnalaš oktasašávdnasat mat leat váldosáhka. Oahppoplánajovkkuid evttohusat sáddejuvvojedje 
KUF:ii, mii rievdadii daid ovdal go sáddii daid guláskuddamii. Muhtumin lei oalle stuora rievdadusat, ea.ea. sámegiela ja 
boazodoalu oahppoplánain. Gulaskuddanásahusat eai beassan oaidnit oahppoplánajovkkuid originála evttohusaid, muhto 
evttohusaid departemeantta rievdademiid maŋŋil. Gulaskuddama maŋŋil dáhkkui eanaš plánaiguin oalle 
unnán rievdadeamit. Muhtin fágaid birra sáhttá jearrat lei go gulaskuddan realitehta vai dušše formalitehta, go 
oalle nana kritihkka ii mielddisbuktán makkárge rievdadusaid loahpalaš plánii. Dát lea kritihkka mii ii 
dušše leat boahtán sámiid bealis. Sáhtán ea.ea. čujuhit Tom Are Trippestad:ii, Bergen Universitehtas, gii 
geassá čoahkkái Ođastus 94 oahppoplánaid guláskuddama ná: «Vaikko lea boahtán garra 
kritihkka ja máŋga evttohusa, leat oahppoplána dušše hui unnán rievdaduvvon loahpalaš 
veršuvnnas.» 

Ođastus 94' 13 vuođđokurssa oahppoplánat leat buorre muddui huksejuvvon 
seammaláhkai. Formála struktuvra; modulat, ulbmilat ja váldomomeanttat, lea seammalágán 
buot kurssain. Buot fidnofágalaš kurssain lea maiddái oppalašfágalaš oassi nannejuvvon ja 
fidnofágalaš oassi fas geanohuvvon. Buot dáin kurssain lea 22 diimmu suorgefágat, mii galgá 
addit vuđolaš sisabuktima muhtin dahje eanet fidnofágaide. Eanaš vuođđokurssat leat 
oktasaččat máŋga fitnuide, ja čanus bargoeallimii ii leat danin nu čielgas go ovdal. Orru leame válljet 
iešguđetge vugiid čoavdit dan iešguđetge surggiin. Vuohki mo vuođđokursa lea huksejuvvon fitnuid ektui, 
sáhttá ea. ea. leat mearrideaddji man muddui dát leat vejolaš heivehit báikkálaš ealáhusaide. Mu 
ipmárdusas lea vejolaš earuhit 5 lágán vuođđokurssa:

1.   Ásahuvvon ovtta fágasuorgái (Mekánalaš fágat, elektrofágat, kemiija- ja 
proseassafágat, muorrabargofágat)
Dás mii gávdnat vuostážettiin elektrofágaid, mat leat ceavzán ođastusa oktiibidjankeahttá 
eará fágaiguin. Mekánalaš fágat leat maiddái ásahuvvon sullii seamma fitnuide go ovdal, muhto lea 
ožžon stuora lasahus elektrofágas. 

2.   Váldodeattu vissis fága alde  (Hotealla- ja biebmoávnnasfágat)
Hotealla- ja biebmoávnnasfágas orru okta fidnu dominereme, namalassii koahkka. 
Oahpaheaddjit, geaiguin mun lean ságastallan, sihke sámi ja eará joatkkaskuvllain, oaivvildit 
ahte dát lea ortnegis, go ieš málesteapmi lea vuđolaš buohkaide geat galget bargat dán 
fágajoavkkus. Vaikko gos oahppit jotket joatkkakurssas, dát sáhttá leat buorre vuođđu. 

3.   Skuvla vállje ovtta fága (Luonddudoallu)
Luonddudoalu vuođđokurssas fertejit báikkálaš /guovllulaš luonddudilit ja ealáhusat mearridit maid 
juohke skuvla galgá deattuhit. Ii leat vejolaš addit boazodoallooahpu Jærenis dahje 
guolástusoahpu Gudbrandsdalenis. Danin lea dát plána ráhkaduvvon nu ahte skuvla ieš vállje deattuhit omd. 
guolásteami, eanandoalu, boazodoalu dahje vuovdedoalu. Praktihkalaš oahppu 
čađahuvvo dalle dán fágas, ja teorehtalaš oahppu deattuha maiddái seamma fága. Dat mii lea 
dáhpáhuvvan lea ahte maŋŋil ođastusa leat skuvllat buorre muddui joatkan oahpu mii lei ovdal, dalle go omd. 
guolástusfágat ja boazodoallu ledje sierra vuođđokurssat. 

4.   Veahá juohke fágas (Huksenfágat, teknihkalaš huksenfágat)
Ođastusain lea ihtán ođđa fágat mat leat govddat go boares fágat. Dát galget gokčat fágaid 
main leat hui unnán ovttas. Huksenfágaid vuođđokursa ráhkaduvvo danin dan láhkai ahte oahppit leat ceahkkun 
(tømrarar) 2-3 mánu, de muvrejeaddjin moadde mánu jna. Teknihkalaš huksenfágain dát juogadeapmi lea 
erenoamáš váttis, go lea hui unnán lunddolaš oktavuođa fágaid gaskkas nugo lásemeasttir ja 
bohccebargi.

5.   Oktasaš namuheaddji (Hápmenfágat, dearvvašvuođa- ja sosialfágat)
Hábmenfágain leat nu máŋga fitnu ja JK1-kurssa ahte ii leat vejolaš vuođđokurssas oahppat juoidá 
juohke fága birra. Ii ge leat vejolaš válljet ovtta fága mii sáhttá addit juoidá buohkaide. 
Danin KUF lea válljen geahččalit gávdnat juoidá mii lea oktasaččat buot fágain, ja lea 
gávdnan sárguma, hámi ja ivnni. Dát dagaha ahte dát kursa lea unnit ásahuvvon fidnui go buot eará 
fidnofágalaš vuođđokurssat. šaddá váttis sihke ohppiide ja oahpaheddjiide oaidnit oktavuođa 
skuvlabarggu ja praktihkalaš fitnuid gaskkas. Dearvvašvuođa- ja sosialfágain viiddis fágaguovlu dagaha ahte oahppu 
šaddá eambbo teorehtalaš go dan maid fidnofágakurssat galggašedje leat. 

Kurssain šlájain 1-3 sáhttet ain muhtin muddui hukset fidnoidentitehta. Kurssain 4-5 
dát šaddá váttis. Kurssain 4. šlájas, mas lea veahá juohke fágas, sáhttá huksegoahtit 
identitehta ovtta fágas, ja moadde manu maŋŋilis ferte gáikut dan ja huksegoahtit fas ođđa identitehta.   
Kurssain 5. šlájas ii leat makkárge fága man birra sáhttá hukset fidnoidentitehta. Dát sáhttá 
unnidit ohppiid skuvlamovtta, ja leat hui unohas oahpaheddjiide geat ovdal leat oahpahan ovtta fidnoásahuvvon vuođđokurssa, mii 
dál lea bidjon hábmenfágaid vuollái. 
Dát oahppoplánastruktuvrrat leat dagahan ahte ođastus lea čuohcán sámi oahpu 
iešguđetge láhkai suorggis suorgái. Luonddudoalu vuođđokurssas lea oalle buorre 
vejolašvuohta oahpahit boazodoalu, nu ahte muhtin muddui sáhttá dadjat ahte ain lea 
boazodoalu vuođđokursa. Muhto duodji lea, hábmenfága vuođđokurssa vuolde, ožžon hui 
unnán vejolašvuođa doalahit iešvuođa. Oppalaš oasit devdet olles plána, mii lea báidnon kultuvrras 
ja hábmenjurddašanvuogis mii lea guhkin eret duojis ja sámi kultuvrras ja belohahkii njuolga dan vuostá. Go dát 
fágabirrasat reagerejit iežáláhkai ođđa vuođđokurssaide, de dát ii dárbbaš 
mearkkášit ahte sis lea iežálágán prinsihpalaš oainnut 
oahppoplánaáššiin. Sivva sáhttá baicce leat ahte našuvnnalaš oahppoplánain lea 
iešguđetlágán struktuvra.   

6.3.2. Sámi skuvllat oahppoplánabuvttadusas
Dalle go Ođastus 94 plánat ihtigohte 1992/93 dalvvi, orui leame nu ahte KUF ii lean 
jurddašan sámi joatkkaskuvllaid oppanassiige. Initiatiivvat gieđahallat gažaldaga mo sámi 
oahpu sáhtii heivehit ođastussii ja ođastus vejolaččat heivehit sámi ohppui, bohte njuolga 
skuvllain, Sámi joatkkaskuvllaid stivrras ja Sámi oahpahusráđis. áššebáhpáris ovdal 
stivračoahkkima čálii stivračálli Rune Stormo 25.2.1993: «Dán beaivvi rádjái leat 
diehtojuohkin ođastusa birra leamaš hui unni. Departemeanta lea systemáhtalaččat vealtán addimis seamma 
dieđuid sámi joatkkaskuvllaid stivrii, go dat lea addán fylkkaskuvlastivrii ja eará áššeguoskevaš 
dahkkiide. ...  Evttohuvvon fága- ja diibmojuogadeamis ii leat addon makkárge dieđut daid ohppiid hárrái, geain 
galgá leat sámegiella fágan, omd. diibmolohku guđege fágas ja ollislaš vahkodiibmolohku ohppiide geain lea 
sámegiela fágan. 
Plánabarggus, mii dál lea jođus, lea deattohuvvon mearridit oktasaš našuvnnalaš máhtto- ja 
árvovuođu. Mo dát šaddá váikkuhit sámi fágaide lea eahpečielggas, muhto dát lea 
čuolbma mii ferte čilgejuvvot jođánepmosat." 
1993 miessemánu lei čoahkkin KUF, SOR, Sámi joatkkaskuvllaid stivrra ja sámi 
joatkkaskuvllaid gaskkas, Ođastus 94 oahppoplánaid sámi sisdoalu birra. Skuvllaid bealis 
celke ahte ledje bálus, evttohuvvon fágastruktuvrra ja fága- ja diibmojuohkima geažil. Sii 
bálle ea. ea. ahte boazodoallu galggai heavvanit luonddudoalu vuođđokursii ja eanandoalu 
joatkkakursii ja ahte duodji šattai heavvanit hábmen vuođđokursii, ja ahte unniduvvon 
diibmolohku geografiijas galggai dagahit ahte sámi luonddu- ja kulturgeografiija ii šat 
čáhkan. Sii ohce sámi heivehemiid servodatfágaid oahppoplánain. čoahkkimis bođii ovdan sávaldat 
ahte galgá leat sierra JK1 boazodoalus, muhto referáhta mielde ii lean čielga gáibádus ahte galgá leat sierra 
vuođđokursa boazodoalus ii ge duojis. KUF:a áirrasat čoahkkimis bealusteddje ahte boazodoallu lei bidjon eanandoalu JK1 
vuollái, dainna ahte dát 
kursa lei «bures láhcan báikkálaš heaiveheapmái», ágga maiguin departemeanta álo lea vástidan 
juohke háve go sám skuvllat leat gáibidan sámi oahppoplánaid. Aŋkke plána bidjat boazodoalu eanandoalu 
JK1 vuollái ii goassege čađahuvvon, ja ain gávdno boazodoallu JK1. 
Juo ovdal namuhuvvon čoahkkima ledje skuvllat evttohan oasseválddiid sámegiela ja 
dárogiela oahppoplánajovkkuide. Dát lei nappo jagi ja golbma mánu ovdal go ođastus galggai 
doaibmagoahtit. Muhto oahppoplánat eai gárvvistuvvon ovdal jahkemolsumis 1994/95, nu 
ahte skuvllat fertejedje oahpahit jahkebeali oahppoplánaid haga. Oahppoplánajovkkuid 
oasseválddit muitalit ahte sivva dasa lei ahte eai beassan álgit ovdal go našuvnnalaš 
oahppoplánaevttohus dárogielas lei gárvvis, go dát galggai leat mállen. Sámi joatkkaskuvllaid oahpaheaddjit 
serve čuovvovaš oahppoplánajoavkkuide: sámegiella vuosttaš ja nubbigiellan, dárogiella ohppiide geain lea 
sámegiella, duodji JK1 ja boazodoallu JK1/ JK2. Muđuid sámi birrasat eai searvan makkárge oahppoplánajovkui 
ođastusa oktavuođas. Dát mearkkáša ahte oahppoplánat, mat ledje hui dehálaš sámi 
joatkkaohppui, ráhkaduvvojedje áibbas sámi váikkuhusaid haga. Ea. ea. dát guoskkai vuođđokurssaide 
luonddudoallu ja hábmenfágat.       

Dalle go Ođastus 94 plánenbargu álggahuvvui, ledje vuođđoskuvllas juo 4-5 jagi 
leamaš sámi oahppoplánat. Joatkkaskuvllas ledje dušše sámi oahppoplánat duoji ja boazodoalu 
suorgefágain, muhto lei sávaldat sámi skuvllabirrasis oažžut sámi oahppoplánaid eará fágain 
maid. Sámi oahpahusráđđi válddii bajás oppalaš fágaid sámi sisdoalu reivves departementii 
1.3.93. Dán reivves eai geavahan sániid "sámi oahppoplánat", muhto čujuhii dasa ahte sámi joatkkaskuvllain 
ovdal ođastusa lei muhtin oassi (10-25%) pensumas várrejuvvon sámi diliide. SOR evttohii ahte Ođastus 94 
oahppoplánain galge fágaide servodatoahppa, historjá, osku, geografiija ja servodat- ja ealáhusoahppa leat vejolaš 
bidjat 25-30% sámi sisdoalu. Seammás celkkii SOR ahte buot nuorat berrejit oahppat juoidá sámi 
diliid birra dáin fágain. Maiddái  Sámi joatkkaskuvllaid stivra ja sámi organisašuvnnat leat 
doaimmalaččat bargan dáinna.  Sámi joatkkaskuvllaid stivrra jođiheaddji, Ellen Inga O. 
Hætta, čálii 5.5.94 reivve KUF:ii dan birra. Kapihtalis 3.1. čájehin mo KUF vástidii, ahte 
stáhtačálli ii oaidnán dárbbu. Daid gaskkas mat leat bargan sámi oahppoplánaid bealis leat 
Oahpaheaddjilihttu  ja Norgga sámiid riikkasearvi, mii riikkačoahkkimis 1993 mearridii 
čealkámuša sámi joatkkaoahpu birra, Ođastus 94 oktavuođas, gos celket ea.ea.: "Sámi kultur-, 
máhtto- ja árvovuođđu ferte leat vuođđun go ráhkaduvvojit oahppoplánat man mielde sámi 
oahppit galget oahpahuvvot." 
Okta dain, geat čielggaseapmosat leat cealkán sávaldaga ahte joatkkaskuvla galgá 
oažžut sámi oahppoplánaid, lea Kárášjoga sámi joatkkaskuvlla rektor, Synnøve 
Solbakken-Härkönen. Son logai 1997:s ahte dárbbašuvvo «bajit huksehus, "sámi šaldi", nugo vuođđoskuvla 
dál lea ožžon». Gažaldahkii mat fágaid dárbbašit sámi oahppoplánaid son celkkii: «- 
Vuos ferte leat čielgas ahte fágain mat hukset viidáseappot vuođđoskuvlla vuođul, ferte leat sámi 
oahppoplánat gos vuođđoskuvllas lea. Jurddašan omd. luonddufágaid, servodatfágaid, historjjá, geografiija 
ja oskku. Dasa lassin leat máŋga suorgefága gos lea dárbu ráhkadit sierra oahppoplánaid mas lea 
sámegiella ja kultuvra vuođđun. Dát guoská 
ekonomalaš-hálddahuslaš fágaide nugo áššemeannudeapmái, osiide fitnofágain 
dearvvašvuođa- ja sosialfágat, hotealla ja biebmoávnnasfágat ja mekánalaš fágat. Ii 
dárbbaš dieđusge lonuhit visot oahppoplánain, muhto ferte leat friddjavuohta váldit sámi guovlluid kultuvrra, 
ealáhusaid ja servodateallima vuođđun.» 

Áiggun dál iskat moadde fágaid oahppoplánaid, mo dát leat ráhkaduvvon ja makkár eavttut dat addet 
sámi ohppui. álggán áidna fágain mas leat parallealla oahppoplánat, dárogiella, ja dán 
maŋŋil geahčadan eará oppalaš fágaid. Dán maŋŋil sirddán fidnofágaide, gos 
geahčadan erenoamáš sámi fágaid boazodoalu ja duoji ja dáid sadji oahppoplánavuogádagas. 
Loahpas dán kapihtalis áiggun cealkit juoidá oppalaččat eará fidnofágaid birra. Dat njeallje 
"dáža" fidnofágat mat oahppohuvvojit sámi joatkkaskuvllain bohtet maŋŋilis iežaset 
váldokapihtaliin. 

6.3.3. Dárogiella ohppiide geain lea sámegiella
Nugo juo lean namahan, lea vuođđoskuvllas parallealla našuvnnalaš ja sámi 
oahppoplánat eanaš fágain. Aidná joatkkaskuvlla fágat, gos mii maŋŋil Ođastus 94 sáhttit 
dadjat ahte leat parallealla oahppoplánat, leat sámegiella ja dárogiella. Sámegielas oahppoplánat earuhit golmma 
dási: vuosttašgiella, nubbigiella ja amasgiella dahje B-/C-giella. 
Oahppit geain lea sámegiella vuosttaš- dahje nubbigiellan čuvvot dárogielas oahppoplána 
«dárogiella ohppiide geain lea sámegiella». Dárogielfágas ii leat dássi mii earuha 
oahppoplánaid, nugo sámegielfágas. Erohus lea vuosttamustá mii lea áššeguoskevaš máhttu. 
Go gávdno guokte oahppoplána, dát mearkkáša ahte dohkkehuvvo ahte sámi ohppiin eai álo leat seamma 
dárbu dárogielfágas go oahppit geat ellet ovttagielat dárogielat birrasis. 
Deháleamus dovdomearkkat oahppoplánas «dárogiella ohppiide geain lea sámegiella» 
lea ahte das ii leat čálalaš oalgegiella (sidemål), ii ge dološdárogiella (norrønt), das lea unnit 
giellahistorjá ja suopmanoahppa. Nuppi bealde leat sámi dárogielplánas fáttát nugo 
guovttegielatvuohta, dulkon ja jorgaleapmi ja vearddideaddji grammatihkka. Girjjálašvuođas 
leat oassi geatnegahtton girječálliin lonuhuvvon earáiguin ja deattuhuvvo eambbo 
girjjálašvuohta sámi diliid birra. «Dárogiella ohppiide geain lea sámegiella» duođášta ahte 
maiddái joatkkaskuvllas sáhttá leat ovttadássásaš oahppoplánat, mat dahket oahpu eambbo 
áššeguoskkevačča, almmá vuolidit árvvu ja vejolašvuođaid našuvnnalaš skuvla- 
ja bargomárkanis. 

6.3.4. Sámi oahppoplánat eará oppalaš fágain
Doahpagiin "oppalaš fágat" oaivvildan dás fágat mat eai gula vissis fidnoohppui. Dat 
mearkkáša ahte joatkkaskuvllas dát fágat juogo leat oktasaš oppalaš fágat buot surggiide, dahje leat 
suorgefágat oppalaš, ekonomalaš ja hálddahuslaš suorggis. Ovdal Ođastus 94 lei mearriduvvon ahte sámi 
joatkkaskuvllain sáhtii 10-25 % fága sisdoalus leat sámi diliid birra. In áiggo čállit eambbo dáid 
fágaid birra dás, dušše čujuhit dokumentašuvdnii maid čoaggaimet Ođastus 94 
árvvoštallamis (NSI raporta, kap.5). 
(Govva)
Historjá lea okta hárve fágain main gávdno sámegiel oahppogirjjit. Dá lea Leif Eriksena oahppogirjji 
dološ historjjás. 
Árvvoštallamis jearahalaimet oahpaheddjiid measta buot joatkkaskuvlla oppalaš fágain. Bođii dalle ovdan ahte buot 
fágain lea sávahahtti ja vejolaš oahpahit sierra sámi fáttáid ja/dahje sámi oaidninsaji oahppoávdnasa 
ektui. Fágain, mat maiddái gávdnojit vuođđoskuvllas, ja main vuođđoskuvllas leat sámi 
oahppoplánat, šaddet ákkat sámi oahppoplánaid bealis ja vuostá sullii seamma goappášiid 
skuvlašlájas. Go dát skuvlašlágat leat gieđahallon iežálágánat, sivva ii báljo 
sáhte leat erohusa skuvlašlájaid gaskkas. 

Čilgehus lea baicce ahte pedagogalaš, skuvlapolitihkalaš ja sámepolitihkalaš rávnnjáldagat leat rievdan. 
1980-logu gaskamuttus, go M87 vuođu bidjojuvvui, lei nana pedagogalaš ja skuvlapolitihkalaš rávnnjáldat nannet 
báikkálaš oahppoplánabarggu ja báikkálaš iešstivrejumi skuvllas. 
Sámevuoigatvuođalávdegotti ja Sámekultuvrralávdegotti vuosttaš čilgehusat ledje boahtán ja 
guovddáš eiseválddit ledje ráhkaneame dehálaš láhkarievdadusaid sámiid buorrin, 
nugo Vuođđolága sámeparagráfa ja sámeláhka. Dán oktavuođas lei danin lunddolaš 
álggahit sámi oahppoplánaid vuođđoskuvllas, ja lei unnán vuosteháhku dán vuostá. 
Muhto sámi oahppoplánat eai báljo lean biddjon johtui ovdal go vuosteoffensiiva álggii. Hernes-
lávdegoddi attii juo 1988 čielga signálaid ahte háliidii stellet skuvladiimmu ruovttoluotta, 
skuvlii mas lei oktasaš našuvnnalaš pensum miehtá riikka. Dát váldojurdda jotkkojuvvui olles 
ođastusproseassas, joatkkaskuvllas, allaskuvllas ja maŋŋilis vuođđoskuvllas. Dalle go Ođastus 94 
álggahuvvui lei eará politihkalaš dálkkádat, mas sentraliseren ja ovttaláhkai hábmen lei 
guovddážis. Dát vuosttaš oahppoplánarevišuvdna joatkkaskuvllas, maŋŋil go 
vuođđoskuvla lei ožžon sámi oahppoplánaid, bođii áiggis go sámi oahppoplánat ja 
báikkálaš oahppoplánabargu ii šat lean seamma árvvus. Ođastus 94 baicce fállehii nu garrasit buot 
erenoamáš sámi oahpu mii gávdnui, ahte sámi skuvlabirrasat eai nagodan go geahččalit 
bealuštit dan mii sis lei. Dasa lassin bođii ahte Sámi oahpahusráđđi ii ge Sámediggi lean vuoruhan 
joatkkaoahpu. Danin ii sáhte dadjat ahte lei makkárge albma riidu sámi 
oahppoplánaid bealis Ođastus 94 oktavuođas.Dalle go vuođđoskuvlaođastus (O97) álggahuvvui, 
háliidii Hernes heaittihit sámi oahppoplánaid.  Muhto dán háve dearvvai eambbo vuostehágu. 
Sáhttá dadjat ahte sámi skuvlabirrasat goappašiid skuvlašlájain álggu rájes ráhče 
doalahit dan mii sis lea. Muhto vuođđoskuvllas gáibidedje eambbo; ollislaš sámi oahppoplánavuogádaga. 
Go buorre muddui ožžo dan, de lea dehálaš sivva dasa ahte Sámi oahpahusráđđi ja Sámediggi 
ledje eanet doaimmalaččat Ođastus 97:s go ledje Ođastus 94:s. Eará sivva lea ahte 1995 bođii ođđa 
oahpahusministar.
Mu konklušuvdna lea ahte fágain, main vuođđoskuvllas lea sámi oahppoplána, ja mat 
maiddái gávdnojit joatkkaskuvllas, lea áidna logalaš čoavddus joatkit sámi oahppoplánaiguin. 
Dát gusket fágaide: luonddufága, historjá, servodatoahppa, eŋgelasgiella ja 
risttalašvuohta/osku. Go eiseválddit leat dohkkehan ahte vuođđoskuvllas leat sámi 
oahppoplánat dáin fágain, de sii leat seammás dohkkehan ahte dát fágasuorggit leat oalle 
earálágánat sámi ja dáža oaidninsajis. Dasa lassin leat guokte fágajoavkku maid ferte 
árvvoštallat erenoamážit. Nubbi joavku lea oppalaš fágat mat gávdnojit vuođđoskuvllas, 
muhto main ii leat sierra sámi oahppoplána. Dát guoská vuosttamustá matematihkkii ja lášmmohallamii. 
Dáid gaskkas lei dušše lášmmohallan mielde Ođastus 94 árvvoštallamis, gos 
čájeheimmet ahte sámi faláštallan- ja lášmmohallanárbevierut addit vuođu álggahit 
sierra sámi oahppoplánaid. Nubbi joavku lea oppalaš fágat mat eai gávdno vuođđoskuvllas, nugo 
ekonomiija ja diehtogieđahallan.

6.3.5. Sámi oahppoplánat fidnofágain?
Sámi joatkkaskuvllat leat maŋŋil Ođastus 94 fállan oahpu guđa fidnofágalaš suorggis. 
Lea dát suorggit maid vuosttamustá leat áigeguovddilis árvvoštallat sámi sisdoalu ja vejolaš sámi 
oahppoplánaid hárrái. Daid surggiid gaskkas leat guokte, boazodoallu ja duodji, mat leat atnon sierra sámi oahppun, ja dain 
lea muhtin muddui leamaš sierra oahppoplánat. Dattetge 
leat leamaš ja lea ain riidu dan birra, man muddui dát oahput galget beassat leat sierra fágan ja 
sierra suorgin. Sámi skuvllaid bealis sii leat deattuhan dan mii lea erenoamáš, ja guovddáš 
eiseválddit fas lea deattuhan dan mii lea oppalaš. Sii háliidit dahkat boazodoalu eanandoalu 
variántan, ja duodji fas hábmenfága variántan. Dáin fágain ii sáhte eahpidit ahte gávdno sierra 
sámi máhttu, muhto aŋkke fertejit skuvllat rahčat eiseválddiiguin oažžun dihtii dohkkeheami ahte ferte 
leat sierra sámi oahppoplánat. áiggun danin oanehaččat čilget dili dáin fágain 
geahččan dihtii lea go dás maiddái dárbu addit eambbo sámi oahpu go dat maid oahppoplánat otne dadjet. 

Eará fidnofágain ii leat otne makkárge almmulaš dohkkeheapmi ahte galgá leat sámi 
sisdoallu. Sámi joatkkaskuvllaid oahpaheapmi lea seamma oahppoplánaid mielde go riikkas 
muđuid, plánat mat eai namat sámi diliid oppanassiige. Dát mearkkáša ahte 
skuvladoaimmahat ii leat dohkkehan sámi máhtu mii lea dáin fágain, ii ge váldde vuhtii 
erenoamáš diliid sámi guovlluid bargoeallimis ja ealáhusain. Vaikko lea čállon oalle ollu 
omd. sámi huksenvieru ja sámi álbmotdálkodeami birra, dát ii leat čoggon ja čadnon sámi 
joatkkaskuvllaid ohppui. Easka maŋimus jagiid dát lea váldon bajás almmolaččat, vuos konferánssas 
"Sámi máhttu - sámi joatkkaoahpu vuođđu", maŋŋilis árvvoštallamis sámi 
joatkkaoahpu Ođastus 94 vuolde. Dát lea vuostážettiin huksejuvvon dan alde, maid fágaoahpaheaddjit leat 
cealkán. Kapihtaliin 7.-10 áiggun hukset viidáseabbut dan vuđul ja láktit dan oktii analysain makkár lea 
sámi guovlluid bargoeallin guđege fágas, ja sámi máhtu dokumentašuvnnain, maid sáhttá 
gávdnat čálalaš gálduin ja dávvirvuorkkáin. Easka dán maŋŋil lea vuođđu 
oaivvildit juoidá dan birra man fágain berre rievdadit našuvnnalaš oahppoplánaid, ráhkadit sierra sámi 
oahppoplánaid ja/dahje metodalaš bagadusaid. 

6.3.6. Luonddudoallu / boazodoallu
Sámi ealáhusaid dovdomearka lea álo leamaš máŋggabealát luonddugeavaheapmi. 
Vaikko ollu lea rievdan moderniserema ja luondduruovttudoalu unnideami bokte, sáhttá 
dadjat ahte gávdno doddjokeahttes sámi luonddudoalloárbevierru. Dán máŋggabealát luonddudoalus lea 
dušše boazodoallu mii lea dohkkehuvvon sámi ealáhussan ja skuvlafágan. 
Norggas lea boazodoallu suodjaluvvon sámi ealáhussan. Boazodoalloguovllus ferte leat sámi 
sogas jus galgá beassat bargat bohccuiguin. Dattetge eai leat sámit beassan stivret  
boazodoalloealáhusa eai ge boazodoallooahpu. Boazodoalu mekaniseren 1960-logu rájes lea 
mielddisbuktán ahte dološ luonddu- ja boazodoallomáhttu buorre muddui lea lonuhuvvon 
ođđaáiggásaš veahkkeneavvuiguin. Mekaniseren ja stáhta boazodoallopolitihkka leat 
mielddisbuktán badjelmearalaš guohtuma ja luonddu bilisteami mohtorfievrriiguin. 1990-
logus lea eiseválddiid politihkka leamaš hoigat boazoeaiggádiid olggos ealáhusas, ea. ea. Sis-
Finnmárkku nuppástuhttinprográmma bokte.
Stáhta boazodoalloskuvla álggahuvvui Borkenesas, Harstad lahka, jagis 1968 ja 
sirdášuvvui Guovdageidnui 1981:s. Ohppiin fertii leat boazodoallohárjehus vai beassat sisa. 1980-
logus álggahuvvui fágakursa lassin boazodoalu ja eanandoalu vuođđokursa, maŋilis 
rievdaduvvon luonddudoalu vuođđokursan. Dán kurssas ii lean boazodoallohárjehus 
sisabeassingáibádussan. Sii geain lei vuođđokursa sáhte joatkit fagkursii ja nie vealtit 
hárjehusgáibádusa. Maŋŋilis rievdaduvvui fágakurssa boazodoalu joatkkakurssan (JK1), mas 
lei luonddudoalu vuođđokursa áidná sisabeassaneaktun. Dađistaga boazodoallu šattai 
golbmajagaš oahppun. Ođastus 94 plánemis KUF háliidii heaittihit boadodoalu JK1 ja bidjat 
dan eanandoalu JK1 vuollái, muhto sii gesse dan evttohusa maŋŋil go oahppit ja 
oahpaheaddjit ledje garrasit vuostálastán dan evttohusa. 
Boazodoallooahppu lea dán rádjái earuhan Ođastus 94 váldominstaris dainna ahte dat 
lea fidnofágalaš oahppu, mas lea leamaš golbma jagi skuvllas ja ii leat fitnodatoahppu. Dál, 
giđđa 2001, lea boazodoallu viimmát dohkkehuvvon oahpahallifágan. Fága galgá dál čuovvut 
váldomodealla; 2 jagi skuvllas ja 2 jagi fitnodagas. Ođastus 94 árvvoštallamis árvaleimmet  3+1-čovddosa, 
muhto dát ii váldon vuhtii. 
(Govva)
Boazonjuovahagat eai leat beroštan nu ollu eará go 
biergobuvttadusas. Dás oaidnit mo gieđahallet dulljiid, Kárášjoga 
njuovahagas.

Luonddudoalu vuođđokurssas oahppoplána lea riikkádássásaš, ii ge namut boazodoalu ii ge sámi 
diliid. Ii oktage áirras sámi birrasis dahje boazodoalus searvan oahppoplánajovkui mii ráhkadii dán 
oahppoplána. Ođastus 94 árvvoštallan čájehii aŋkke ahte SJSBS:a luonddudoallooahpaheaddjit oaivvildit 
ahte sii sáhttet birget dáinna plánain. Oahppoplána lea hui oppalaš ja addá vejolašvuođa heivehit 
lagasbirrasa áigeguovdilis ealáhussii / ealáhusaide. 
Dát mearkkáša ahte Guovdageainnus luonddudoalu vuođđokursa sáhttá deattuhit boazodoalu, ja 
sullásaš kursa Honnesvágis fas deattuha guolástusealáhusa. Rabas oahppoplána árvu lea 
vuostážettiin ahte dat ii hehtte addimis oahpu mii deattuha boazodoalu. Muhto plána addá unnán veahki lágiidit 
dakkár oahpu. Oahpaheaddjit celket danin ahte lea dárbu ráhkadit metodalaš bagadusa mii čilge mo heivehit 
luonddudoalu vuođđofága sámi diliide ja boazodollui. 
Boazodoalu JK1 ja JK2 oahppoplánaid ráhkadeapmái, fágalaš biras mii lei  
boazodoalloskuvllas ja dan birra lei hui dehálaš. Guovddáš oahpahuseiseválddiin ii leat 
leamaš fágalaš gealbu ieža ráhkadit oahppoplánaid. Muhto sii seaguhedje ja stivrejedje  
oahppoplánaproseassa máŋga láhkai. Dan sii dahke dainna ahte mearridedje fága- ja 
diibmojuogadeami, girjjážiin «Retningslinjer for utarbeiding av læreplaner etter Reform 94», 
ja dainna ahte rievdadedje oahppoplánajovkkuid evttohusaid, sihke ovdal ja maŋŋil 
gulaskuddama. Oahpaheaddjit geat serve oahppoplánajoavkkuide lohket ahte dát rievdadusat 
leat geanuhan oahppoplánaid sámi perspektiivva. Ledje moadde gičču departemeantta ja 
skuvlla gaskkas oahppoplánaproseassas. Boađus lea ahte dálá oahppoplánat leat seaguhusat 
boazodoallobirrasa fágamáhtus ja KUF:a njuolggadusain. Ođastus 94 árvvoštallan konkludere 
ahte «oahppoplánabarggu váldohálti mearriduvvui buorre muddui guovddážis almmá 
namuhanveara váikkuhusaid haga almmolaš ságastallamis, mas lea vuođđu báikkálaš ja sámi 
birrasis»   Lea dás mearkkášanveara ahte Sámi joatkkaskuvla og boazodoalloskuvlla (SJSBS) hálddahus juo 1993  
ákkastalai vuoigatvuođa sorjjasmeahttun boazodoallooahpahusa ovddas, čujuhemiin álbmotrievttalaš 
vuđđui, erenoamážit ILO-konvenšuvdna nr. 169. 
Boazodoallooahppu lea otne dat oahppu Norgga joatkkaoahpus mas lea eanemus sámi sisdoallu. Eará fágasuorggit sáhttet 
danin oahppat juoidá dán oahpus go guoská mo oažžut sámi sisdoalu sisa skuvlii. Muhtto seammás 
čájeha boazodoallooahpahusa historjá ahte velá dan fágas, maid eiseválddit leat atnan eanemusat sápmin, 
leat skuvlaeiseválddiin leat stuora vuostehahku dan vuostá ahte diktit sámit ieža stivrejit iežaset oahpu. 

6.3.7. Hábmen / Duodji 
Árbevirolaš duodji lei oassin buotbealásaš lotnolasealáhusain. Bearrašis ráhkadedje atnubiergasiid nugo 
biktasiid, gápmagiid, ránuid, niibbiid, guvssiid, málestanbiergasiid, 
leaŋggaid, reagaid, bielluid, čoarvegielaid ja velá eanandoallobiergasiid. Duodjebuktagat 
báidnojuvvojedje báikkálaš luonddu- ja ealáhusvuođus, nu ahte boazu lei váldoávnnas siseatnamis, 
rittus fas geavahedje omd. sávzza, gusa ja njuorjju. Duojis lea ovttas geavatlaš doaimmain maiddái dáiddalaš ja 
kultuvrralaš bealit, mat bohtet ovdan omd. gáktečiŋain, boahkaniin ja niibedohpain. čiŋat ja hápmi 
sáhtii leat erenoamáš guđege guovllus, muhtimin velá gilis dahje bearrášis. Muhto seammás leat 
oktasaš sárggosat mat dagahit ahte mii sáhttit hupmat oktasaš kulturguovllu birra, lullisámi guovlluid rájes 
Guoládatnjárgga rádjái. Ođastus 94 árvvoštallamis lea buorre čilgehus mii lea 
erenoamáš duojis ja manne duodji berre leat sierra oahppu. 
Go duodji ovdal lei integrerejuvvon oassi lotnolasealáhusain, lea maŋimus áiggi 
šaddan eambbo spesialiseren. Duodjibuvttadus bearraša geavaheami várás lea unnon ja 
duodjebuktagat leat buorre muddui lonuhuvvon industrigálvvuiguin. Seammás leat earát 
álggahan duodjebuvttadeami vuovdima várás, báikkálaš servodaga, turisttaid dahje 
gáiddusmárkana várás. Vuovdin sáhttá leat njuolga geainnu guoras, diŋgoma mielde dahje 
duodjegávppiid bokte. Muhtimat leat ovdánahttán duoji dáidan, mii dagaha ahte sihke 
háddedássi ja márkan šaddá áibbas eará. Eanas duojárat barget ain muhtin lágán 
lotnolasealáhusain, jogo danin go ieža háliidit, dahje danin go lea váttis eallit dušše duojis. 
Dan rájes go Statens heimeyrkesskole for samer vuođđoduvvui 1952 lei duodjeoahppu 
dehálaš ulbmil. álggos ledje báikkálaš oahppoplánat. 1960-logus válddii skuvla atnui 
riikkadássásaš oahppoplánaid, mat dagahedje ahte šattai unnit sámi sisdoallu. Dipma-duodji  šattai oassin 
suorggis «søm og vev», ja garra-duodji oaččui unná sájáža snihkkároahpus. 
1980-logus skuvla háliidii fas nannet sámi sisdoalu ja dađistaga šattai golbmajagáš 
duodjeoahppu, ja vejolašvuohta váldit sváinnasdutkosa. Ovdal Ođastus 94 lei SJSBS:as duoji 
vuođđokurssas ja joatkkakurssas eaktu ahte dušše oahppit geain lei sámi kulturduogáš ja 
dárbbašlaš duodjefágalaš duogáš besse álgit.
Ođastus 94:in duoji vuođđokurssa sadjái bođii našuvnnalaš oahppoplána hábmenfágaid 
vuođđokursa. Skuvla čelkii dan rievdadeami vuostá, muhto ii ábuhan. Seammás heaittihuvvui JK2 
skuvlafálaldahkan, dan sadjái šattai oahpahalliortnet. Vuođđoduvvojedje guokte oahppokántuvrra, main lea 
ovddasvástádus háhkat oahpahallisájiid. Dát kántuvrrat leat fylkkagieldda vuolde, danin Sámi 
joatkkaskuvllaid stivrras ii leat šat ovddasvástádus duodjeoahpus sváinnasreivve rádjái. 
(Govva)
Gietkka lea duodjebuvtta mii gáibida máŋgalágán máhtu: muorrabargu, sisteneaskin, guorrun ja 
čuoldin. 

Hábmenfágaid vuođđokursa oahppoplánat ráhkaduvvojit, nugo luonddudoalu 
vuođđokurssa plána, áibbas almmá sámi váikkuhusa haga, ja eiseválddit eai váldán 
vuhtii sámi birrasiid vuosttildemiid.

Ođastus 94 árvvoštallamis čállo dán kurssa birra: 
«Dáin fágain ii leat ollu eará ovttas go dat ahte iešguđetge fága bargit dárbbašit gealbbu 
sárgumis, hábmemis ja ivdnegeavaheamis. Muhto vuođđoteknihkat ja -prinsihpat ohppojuvvo buorre muddui 
sorjuskeahttá ávdnasiin, bargoproseassas ja buvttahábmemis. Dehálaš ágga hábmenfágaid 
vuođđokurssa vuostá lea ahte sámegiella ja sámi kultuvra measta lea olggoštuvvon oahppoplánas. 
Sámi kultuvra namahuvvo bahálahkái dáida- ja kulturhistorjjá vuolde, muhto dalle lasahussan. Vuos namuhuvvo "min 
kultuvra" ja de impulssat maid "eará álbmogiid kultuvra" sáhttá addit. Sátni «sámi» lea namuhuvvon oktii, go 
čállo ahte oahppit galget «dovdat dehálaš sárgosiid sámi kultuvrras ja dáidaárbevierus.»  Muhto 
sámi kultuvra ja árbevierru oidnojuvvo dalle ovtta dásis go eará álbmogiid kultuvra ja árbevierru, ii fal 
dálá lágaid mielde, mat celket ahte sámegiella ja sámi kultuvra lea ovttadássásaš dárogielain 
ja dáža kultuvrrain.  Vuođđokurssa oktiibuot 40 váldomomeantta gaskkas lea dušše okta 
váldomomeanta sámi kultuvrra ja árbevieru birra. Dán jurddašanvuogi mielde lea 
hábmenfágaid vuođđokurssa rabas buohkaide, beroškeahttá lea go oahppu Sis-Finnmárkkus dahje 
Sis-Sognas,  maiddái sidjiide geat eai leat čadnon sámegillii ii ge sámi kultuvrii".  árvvoštallama 
konklušuvdna lei ahte juogo ferte duoji vuođđokursa álggahuvvojit fas, dahje unnimusat ferte ráhkaduvvot sierra 
sámi oahppoplána hábmenfágaid vuođđokurssa várás. 

Duoji joatkkakursa lei ovdal duoji vuođđokurssa vuođul, nu ahte ohppiin lei buorre 
vuođđu duojis go álge joatkkakursii. Dál oahppit prinsihpas álget vuođus, ja fágalaš dássi lea 
danin vuolit go ovdal.  Ođastus 94 árvvoštallan govvida oahppoplánatproseassa ná:
"Dalle go ođastus lei boahtime, engašerejuvvojedje duodjeoahpaheaddjit departemeanttas 
barggus ráhkadit duoji JK1 oahppoplánaid. Muhto dán barggus behttohallojedje, danin go 
departemeanta rievdadedje oahppoplánaevttohusaid ea.ea. ulbmiliin ahte vissis 
riikkadássásaš oahppoplánamálle galggai čađahuvvot.    .... departemeanta ii áigon mieđihit 
ahte ovddalgihtii máhtu sámegielas ja sámi kultuvrra birra galggai leat eaktu go oahppit eará joatkkaskuvllain galge 
álgit duoji joatkkakursii SJSBS:as. Duoji joatkkakursa galggai 
leat riikkadássásaš suorgi, mas ledje seamma sisabeassineavttut go buot eará suorggit 
joatkkaoahpus".

Dalle go duoji fitnodatoahpu (JK2) oahppoplánaevttohus lei gulaskuddamis,  celkkii Oahpaheaddjilihttu:
«Oahppoplána lea čielgasit báidnon das ahte lea váldán ollu eará norgga oahppoplánain, main ii leat 
sámi kultuvra vuođđun. Min mielas sámi kultuvra ja giella boahtá unnán muddui ovdan ja mii reageret 
dakkár dajaldagaid vuostá go ahte duodji lea "čielga giehtabargofága". Min oainnu mielde lea duodji seamma ollu 
kulturfága. Dát oahppoplánat eai leat bidjan vuođđun ja danin deattuhuvvojit dušše čielga 
giehtabargogálggaid.» 
(Govva)
 Oahpaheaddjilihttu lea beroštan sámi skuvlaáššiin ja mearridan 
sierra sámi skuvlaáššiid prográmma. Dát lea vuosttaš 
prográmma, mii bođii 1996. Rievdaduvvon prográmma bođii 2000.

Ođastus 94 lei stuorra lávki maŋosguvlui duodjeoahppui. Go duodji lea biddjon dáža  
oahppoplánaid vuollái ja besten lea unnideame, lea ieš sámi duodjeoahpahusa leahkin 
Norggas uhkkiduvvon. 

Duodji lea hui viiddis doaba. Dainna go duodji šattai skuvlafágan lea geahččalan 
ráddjet duodje-doahpaga. Dattege leat máŋga fáttá gos duodjefága ja eará fidnofágat deaivvadit ja 
gos galgá leat vejolaš ovttasbargat. Nu lea unnimusat dáid fágaid ektui: mekánalaš fágat, 
huksenfágat, muorrabargofágat (ii gávdno sámi joatkkaskuvllas dál) ja boazodoallu.

6.4. Konklušuvdna oahppoplánaid birra
Maŋŋil dán vádjoleami oahppoplánavuogádagas sáhttá leat áigi geassit čoahkkái 
mo oahppoplánastruktuvrrat váikkuhit sámi joatkkaoahpu eavttuid. 
Dan dihtii go oahppoplánat leat «speadjalgovva das mii servodat oaidná árvvosažžan, 
ávkkálažžan, sávahahttin ja vuogasin»  dat dadjet ollu servodaga oainnu birra álgoálbmogiid ja 
eará unnitloguid birra, ja sin erenoamáš máhtu birra. Oahpahusvuogádagas, mii lea huksejuvvon oahppoplánaid 
vuođul, lea okta váldoeavttuin sihkkarastit oahpu sámi áššiid birra, ahte dát áššit 
erenoamážit namahuvvojit oahppoplánain. 
Iešguđetge oahppoplánaprinsihpat addet iešguđetge eavttuid heivehit oahpu báikkálaš ja sámi 
diliide. Báikkálaš oahppoplánabargu ja fidnovuođđoduvvon oahppoplánat leat guokte prinsihpa mat 
attášedje sámi oahpu buorit eavttuid go dálá ulbmilstivrejuvvon ja guovdášstivrejuvvon 
oahppoplánat. Ođastus 94:s leat iešguđetge fidnofágalaš vuođđokurssaid 
oahppoplánat  iešguđetge láhkai. Muhtin oahppoplánat leat stuora hehttehusat sámi ohppui, muhto earát 
addet buoret vejolašvuođaid.
Norggas leat vuođđoskuvlla oahppoplánat huksejuvvon golmma prinsihpa ala, mat dán 
rádjái eai leat dohkkehuvvon joatkkaoahpus: Sámi fáttát buot našuvnnalaš oahppoplánain, sierra 
sámi oahppoplánat eanaš fágain ja sierrá oktasaš oassi sámi oahpu várás. Váldoeaktu 
nannet sámi máhtu skuvllas lea ahte dát prinsihpat maiddái biddjojuvvojit joatkkaoahpu vuođđun. Mu 
álginsadji lea ahte berre leat sierra sámi oahppoplánat go fágas gávdno sierra sámi máhttu ja sámi 
servodagas lea dárbu fievrridit dán máhtu skuvlla bokte.
Ođastus 94 sámi plánemis sámi skuvlabirrasiin lei hui unnán váikkuhus  
oahppoplánaprosessii. 
Vásahusat oahppoplánas «dárogiella ohppiide geain lea sámegiella» čájehit ahte 
maiddái joatkkaskuvllas sáhttet leat parallella sámi oahppoplánat, mat leat ovttadássásaččat 
našuvnnalaš plánain. Dát vásáhusat sáhttá sirdit maiddái eará fágaide. 
Fágain boazodoallu ja duodji lea dohkkehuvvon eambbo sámi sisdoallu go eará fidnofágain, muhto našuvnnalaš 
ovttasteamis Ođastus 94 bokte lea garrasit čuohcán dáid fágaid. 

Dán vuođul áiggun boahtte kapihtaliin erenoamážit geahčadit njeallje fidnofága. 
áiggun guorahallat mo otná oahppoplánat doibmet sámi oahpu vuođđun, makkár sámi máhttu 
gávdno fágain ja man muddui dát boahtá ovdán dálá oahpus. áiggun geahčadit mii lea 
erenoamáš sámi guovlluid ealáhusain / bargoeallimis dáin fágain. Dán vuođul áiggun 
geahččalit čájehit vejolaš čovdosiid mo sáhttá addit sámi máhtu eambbo 
guovddáš saji 
oahpus. Vaikko sáhtášii leat sávaldahtti rievdadit riikkádássásaš oahppoplánaprinsihpaid, 
geahččalan dás čájehit čovdosiid mat galget leat vejolaš čađahit beroškeahttá 
oahppoplánamodeallain. 


Boahtte kapihtalii
Mu fierbmebáikki váldosiidu
sveilund@online.no












Árbevierus fidnomáhttui - 7 


Árbevierus fidnomáhttui
Sámi máhttu fidnofágain
Norsk utgåve: Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

7. Hotealla- ja biebmoávnnasfágat
"Hotealla- ja biebmoávnnasfágat" lea ráhkadus mii bođii Ođastus 94:in. Fágas leat 
ruohtasat máŋga suorggis ja moadde skuvlašlájas:
-       biergoindustriijaoahppu, njuovvin ja márferáhkadeaddjin, mii eanaš lei fitnodatoahppu
-       guolleindustriijaoahppu, ovddit skuvllas Statens fagskole for fiskeindustri, Várgahis
-       hotealla- ja kafeteria-suorggi oahppu, nugo koahkkan ja dárjun
-       ruovttudoalu fágaskuvllat, ovdal gohččoduvvon dáloeamitskuvlan
-       láibu- ja konditoroahppu
1976 joatkkaoahppolága rájes buot dát oahput biddjojuvvojedje joatkkaskuvlla vuollái, 
muhto juohke suorggis lei iežas vuođđokursa 1994 rádjái. 80-logus álggahuvvui muhtin 
skuvllain govdat vuođđokurssa, koahkka - dárju - ruovttudoallu, muhto seammás gávdnui ain 
omd. koahka vuođđokursa. Ođastus 94 mielde buot dát suorggit biddjojuvvojedje hotealla- ja 
biebmoávnnasfágaid vuođđokurssa vuollái, man vuođul lei vejolaš mannat viidáseappot 
joatkkakurssaide nugo koahkka, láibu, biergofágat, guolleindustriijafága ja industriála 
biebmoávnnasbuvttadus. (Govva) 
Jokŋačoagginautomáhta čájeha buvttaovdánahttima mearrasámi 
guovllus. Ii oro meinestuvvan beare bures vuovdingálvun, muhto 
dan sadjái šattai dávvirvuorkágálvun Jáhkovuona mearrasámi 
dávvirvuorkkás. 

7.1. Hotealla- ja biebmoávnnasfágat Sámis
7.1.1. Fágaid ruohttasat
Eanaš sámi skuvllain fidnooahpuin leat guokte ruohttasa. Nubbi ruohtas lea 
nášuvnnalaš oahppoplánas ja ealáhusas riikkadásis, nubbi fas báikkálaš servodagas ja 
sámi 
servodagas. Hotealla- ja biebmoávnnasfágaid sámi ja báikkálaš ruohttasat leat čoaggin- ja 
njuovvanvierut, seailludan- ja málestanvuogit, sihke ruovttodoalu ja vuovdima várás. 
Dát máhttu gávdnui juohke bearrašis, buorre muddui ledje nissonat geain lea 
stuoramus fágamáhttu, muhto muhtin barggut ledje maiddái dievdduid bargu dahje buohkaid 
bargu. Máhtu biebmogieđahallama birra, maid olbmot ohppe ruovttus, sii sáhte maiddái 
geavahit bargoeallimis, omd, guossedálus, duottarstobus, gáfedagas dahje boarrasiidsiidda ja 
buohccestobu gievkkanis. 
Sámi guovllus leat molsašuddi borramušvierut, sihke luonddudiliid ja ránnjáolbmuid 
váikkuhusaid mielde. Dattege mii sáhttit dadjat ahte gávdno sierra sámi árbevierut mat gusket 
biebmoávdnasiid vurkemii ja ráhkadeapmái.

7.1.2. Biebmoávnnasindustriija Sámis
Sámi guovllus mii gávdnat máŋgalágán biebmoávnnasindustriija; guolleindustriija, njuovahagat, meieriat 
ja láibohagat. Dáin fitnodagain barget dávjá sámi bargit, muhto hárve leat fitnodagain sámi 
jođiheaddjit. Vel hárvvit dát fitnodagat leat álggahan buvttadusa báikkálaš / sámi  
árbevieruid vuođul. Maŋimus jagiid lea leamaš ollu sáhka 
buvttaovdánahttimis, muhto gávnnahan dihtii vuogas buvttaid, de omd. guolleindustriija 
baicce sáddet áirrasa Japana ja Ránskka márkaniidda go ohcat báikkálaš árbevieruid. 
Finnmárkkus leat leamaš golbma oalle stuora bohcconjuovahaga. Dát njuovahagat leat 
hui dehálaččat sihke boazodollui ja Sis-Finmárkku bargosajiide. Dáin leat stuora vejolašvuođat ovddidit 
buktagiid bohccobierggus ja siskkilušain. Dát fitnodagat sáhtášedje maiddái leat hui dehálaš 
biebmoávnnasoahpus, ovttasbargguin sámi joatkkaskuvllaiguin. 
Muhto dađe bahábut dát vejolašvuođat leat dán rádjái hui unnán geavahuvvon. Ollu 
váttisvuođat ja skándalat leat čuohcán njuovvahagaide: buollin, vuollebázat, reastaluvvan ja beahtti. Lea dahkon 
hui unnán buvttaovdánahttinbargu, ja njuovahagat leat hilgon bovdehusaid eará fitnodagain mat háliidedje ovttasbargat 
bohccobiergobuvttaid ovdáneamis. 
Njuovahagain leat leamaš stađismeahttun bargosajit ja lea leamaš váttis njuovahagaide oassálastit 
biebmoávnnasoahpus.  
 
(Govva) 
Bohcconjuovvan Guovdageainnu njuovahagas.

Gávdnojit muhtin ovdamearkkat ahte olbmot leat geahččalan álggahit biebmoávnnasbuvttadusa 
báikkálaš árbevieruid vuođul. áiggun namuhit moadde fitnodaga Finnmárkkus:

- Muhtin ovddit boazodoallosápmelaš lea buvttadišgoahtán biđđosa hermetihkan 
Ráhkkerávjus. Lea leamaš váttis beassat sisa márkanii unna fitnodagaide mas lea dušše okta 
dahje moadde buvtta. Borramušgávppášeami monopoliseren ja viđjeráhkadeapmi dagaha ahte 
lea measta veadjemeahttun beassat sisa gávppiide. Muhto 2001 giđa biđus-bovssat leat 
viimmát ihtán Searvegávppi hildduide.
- Guovdageainnus lea eanandoalli gii lea buvttadišgoahtán márffiid, njálggaid ja láibesuvlliid, 
ea.ea. bohccobierggus. Vuovdin manná bures, ea ea. son vuovdá njuolga Gardermoen 
girdišiljui ja fatnasiidda Norggas Eŋglándii ja Duiskii. Planejuvvon viiddideapmi lea 
gaskaboddosaččat bissehuvvon, go ii vel (cuoŋománu 2001) soabadan suohkaniin 
reastaluvvan njuovahaga vistti láiguheami birra. 
- Muhtin koahkka Guovdageainnus lea geahččaleame buvttadiit beallegárvvis mállasiid, omd. 
vakumpáhkkejuvvon biđđosa. Sus leat stuora plánat, muhto dát lea maiddái njuovahaga 
boahtteáiggi duohken.
- Guovdageainnus moadde boazodoallobearrašis leat fitnodagažat gos buvttadit ea. ea. 
suovasbierggu ja goikebierggu. Sii vuvdet jogo unna gávppážis olgobealde orrunviesu dahje 
biillas márkanis. Sii vuvdet maiddái interneahta bokte. 
- Muhtin lullisámi boazodoallobearaš lea jagis 2000 álggahan fitnodaga Resdalenis, Meldalis, 
mas čuhppet bohccobierggu ja vuvdet geavaheddjiide. 
Konklušuvdnan sáhtán dadjat ahte leat muhtin buorit ovdamearkkat ahte lea vejolaš álggahit 
buvttadusa báikkálaš árbevieruid ja luondduriggodagaid vuođul. Muhto stuora  
biebmoávnnasfitnodagat leat buorre muddui leamaš negatiiva. Báikkálaš eiseválddit eai leat 
dahkan buori barggu dán ealáhusovdánahttimis, baicce nuppi láhkai. 

7.1.3. Hotealla- ja restaurantaealáhus Sámis
Sámis lea muhtin láhkai bures ovdánan turistaealáhus. In áiggo dás guorahallat dili 
miehtá Sámi, muhto oanehaččat čilget mo dilli lea Finnmárkkus. Leat guovttilágán 
turismafitnodat: Stuora fitnodagaid oamástit dávjá lullinorggalaš dahje olggoriikkalaš 
konsernat nugo SAS, Rica, Best Western ja Norlandia. Dát doibmet ovttaláhkai miehtá riikka, 
ja áidna erohus nuppi hoteallas nubbái lea boastakoarttat maid vuvdet resepšuvnnas. 
Borramuša maid vuvdet lea dávjá maid hui standardiserejuvvon, jus sii oppanassige geavahit 
báikkálaš ávnnasiid, de njuolggadusčállágat leat riikkaidgaskasaččat dahje 
našuvnnalaš standárdda mielde. Livččii miellagiddevaš iskat man muddui hotealladirektevrrat, 
gievkanhoavddat ja koahkat leat čadnon báikkálaš servodahkii ja beroštit báikálaš 
borramušárbevieruid. Dán rádjái mii eat leat oaidnán makkárge "Sámi Arne Brimi". 
Seammás gávdnojit máŋga unna fitnodagaža main dábálaččat leat 
báikkálaš oamásteaddjit. Muhtin dain ráhkadit borramuša báikkálaš ja velá 
sámi árbevieru mielde. Sii gesset báikkálaš kultuvrra ovdan ja muhtimiin lea báikkálaš 
árbevierru dovdamearkan. Okta dain lea "Madame Bongo", čunovuohpis, Guovdageainnus, gii guossoha bohccobierggu 
lávus. Muhtin gáfedagain lea sihke sámi ja dáza borramuš ja olggoriikkasaš borramuš nugo 
pizza ja lasagne, muhto earát, velá sámi "čoahkásguovllus", dušše norggalaš standard 
gáfedatborramuša. Okta dain jerrojuvvui aviissas manne sis eai lean sámi borramuš, ja hoavda 
vástidii dalle ahte turisttat eai lean jearran dan(!).  Dál orru leame máŋga unna fitnodagaža
hotealla- ja restaurantaealáhusas mat beroštit eambbo sámi biepmus go ovdal. Dán oaidná jus 
ohcá interneahtas "samisk mat".
 
7.1.4. Prosjeakta "Sámi gievkan"
"Sámi gievkan" lea prošeakta maid Davvi-Norgga ja Namdalen Riikkaoasselávdegoddi 
ruhtada. Oktiibuot servet 10-12 olbmo dán ovttasbargui. Dát lea čadnon riikkaidgaskasaš 
ovttasbargui mii gohččoduvvo "árktalaš borramuš".
Ulbmil lea dahkat báikkálaš ávdnasiid olámuttus, álgahit ávnnasdistribušuvnna ja oahpahit 
čoaggiid ja koahkaid. Sii háliidit eambbo váldit atnui unnán geavahuvvon ávdnasiid nugo guobbariid, šattuid ja 
guollešlájaid nugo vuskoniid, njágaid ja hávggaid. Prošeakta álggahuvvui dálvi 1999/2000 ja galgá 
bistit golmma jagi. Okta áigumušain lea addit olggoš ohcangirjji. Ovttasbarget prošeavttain maid ája sámi 
guovddáš, Olmmáivákkis, čađaha, 
čoaggit njuolggadusčállagiid miehtá Sámis.
Lea muhtin bagadallifitnodat álttás mii lea jođihan ovdaprošeavtta, ja fitnodat 
ovdanbuktá prošeavtta nu ahte ferte jearrat lea go dát ovdáneapmi sámi eavttuid mielde, vai lea go dáža 
mátkkoštanealáhus mii fas áigu dinet ruđa sámi kultuvrras ja sámi máhtus. 
Fitnodaga listtus, mii muitala doaibmi ja čađahuvvon proseavttaid, mii gávdnat "Prosjekt 
Samisk Kjøkken. Forstudier og analyser, prosjekt- og prosessledelse. Forslag til 
utviklingsprosjekt som skal heve det samiske kjøkken til å bli eksotisk og kvalitetsmessig i toppklasse. "  
Bajilčállagiin "- eksotisk, vilt og vakkert-" ovdanbuktojuvvo Sámi gievkana ná:  "Å lage god mat er en kunst og et 
givende håndverk. Å videreforedle råvarer fra naturen er suksesskriterium for et godt lokalt kjøkken. Samisk kultur er 
spennende og eksotisk. Samtidig har interessen for mat en voldsom oppblomstring."  

(Govva)
Dološ málle sámi gievkkan; Suoma bealde nuortalaččat láibut.
Dán oktavuođas háliidan maiddái namuhit prošeavtta 
"Småskala matproduksjon", Deanu joatkkaskuvllas, 
mas sii ovdánahttet ođđa buktagiid bohccobierggus ja 
siskkilušain. 

7.2. Sámi máhttu hotealla- ja biebmoávnnasfágain
áiggun vuos namuhit moadde ovdamearkka mii sáhttá leat sámi máhttu dán fágas, ovdal go 
ozan váldogálduid mat sáhttet muitalit dakkár máhtu birra.

7.2.1. Makkár sámi máhttu?
Birgen dihtii rášes guovllus olbmot leat dárbbašan ollu máhtu dan birra mo háhkat 
borramušávdnasiid meahcis ja mo vurket ja gieđahallat daid nu ahte dás šaddá dearvvašlaš ja 
njálga borramuša.
(Govva)
Boska lea árbevirolaš sámi borramušsáddu, mii 
lei dehálaš vitamingáldu.  

Dás gávdno ollu báikkálaš ja sámi 
máhttu, mii buorre muddui ii leat šat 
beaivválaččat anus, muhto maid sáhttá 
ealáškahttit fas, ea.ea. hotealla- ja 
biebmoávnnasfágaid oahpu bokte. 
Koahkkaoahpaheaddji Nils Harald Moe, 
gii leat čállan moadde girjji davvinorggalaš 
borramuša birra, lea maiddái čállán girjji 
dan birra manne nu máŋggas jápme Arktis-
ekspedišuvnnain. Moe oaivvilda ahte 
váldosivva lei vaillevaš biebmu: 
Moe oaivvilda ahte puollamátkkošteaddjit ollu eambbo galgašeddje leat geavahan 
davvinorggalaččaid - máhttu biepmu birra mis lei dáppe árrat. Dás olbmot ledje hárjanan 
eallit ekstrema diliin. Sámit dovde maiddái bures man dehálaš C-vitamiinnat leat."   Moe 
čuoččuha ahte máhttu biepmu birra lei dehálaš sivva dasa ahte sámit ledje mielde muhtin 
stuora polarekspedišuvnnain. 

Sámi máhttu biebmoávdnasiid birra bođii ovdan máŋgaláhkai:

* Makkár ávdnasat geavahuvvojedje?
Máŋga suorggis geavahedje ovdal ávdnasiid mat eai šat leat anus, maid olbmot otne eai 
čoakke, eai bivdde dahje maid sii bálkkestit.

* Mo háhkat ávdnasiid? 
Dát ii dušše guoskka bivdinvugiide ja gos buoremus luomejeakkit leat, muhto maiddái 
árvvoštallat ávdnasiid kvalitehta. Goas berre njuovvat bohcco oažžun dihtii buoremus 
bierggu? Goas lea guolli buoremus, goas ii leat nu buorre, jna. 

* Mo gieđahallat ja rádjat ávdnasiid?
ávdnasgieđahallan sáhttá leat omd. mo njuovvat ja rihttet bierggu. Lea omd. erohus sámi ja 
dážá bohččorihttema gaskkas. Vurken dihtii borramuša ferte gieđahallat dan vugiiguin nugo 
goikadeapmi, sálten, suovasteapmi ja galbmon. Dan maŋŋil vurkejuvvui borramuša 
árbevirolaččat omd. juovas dahje rokkis, goađis, áittis dahje njalas. Vurkenvuohki njaddihii 
maiddái borramuša. 

* Mo gárvistit borramuša?
Njuolggadusčállágat, bierggasat ja bargovuogit.

7.2.2. Čálalaš gáldut ja filmmat
Gávdno hui máŋga čálalaš gáldu mat muitalit juoidá sámi borramušráhkadeami 
birra. 
Dát lea mielde measta buot girjjiin mat geahččalit addit oppalaš čilgehusa sámi kultuvrra 
birra, ja mátkemuitalusain sámi guovlluin, maid turisttat ja dutkit leat čállán. Lean čoaggán 93 
gáldu, dát galgá leat doarvái čájehit makkár gáldut gávdnojit. Dáid gaskkas leat 11 
sámegillii, 
4 sihke sámegillii ja dárogillii, 33 dárogillii, 36 ruoŧagillii, 4 suomagillii, 1 ruoššagillii ja 3 
eŋgelasgillii. Ovtta girjjis lea parallealla teaksta suomagillii, eŋgelasgillii ja duiskagillii. 
Gávdnojit sihkkarit ollu eambbo, erenoamážit suomagillii ja ruoššagillii. Dán gálduin orru 
leame sullii 30 (1/3) maid sámit leat čállán.    
Oktiibuot addit dát gáldut ollu máhtu sámi borramušárbevieruid birra, miehtá Sámis. 
Muhto olu lea váttis olámuttus, dan dihte go dát lea čiegaduvvon stuora girjjiin ja hárve dát 
girjjit leat vuovdemássii otne. Máŋggas leat guhká jearran oksasaš ohcangirjji ja oahppogirjji  
joatkkaskuvlla várás. Gieskat lea boahtán unna girjjáš mii buorre muddui deavdá skuvlla 
dárbbu. Dan namma lea "Gal rieban guoddá suvlli eahkedii", ja dat lea vuđolaš čilgehus 
boazodoalloealáhusa borramuškultuvrra birra. Dát lea buoremus ja stuorimus gáldu sámegillii, 
muđuid leat eanaš unna girjjážat bohccomállasiid birra. Deháleamus váilu otne lea 
girjjálašvuohta mearrasámi borramuškultuvrra birra. 
Dál leat moadde prošeavtta jođus,  mat sáhttet unnidit váillevašvuođaid. Nubbi lea 
namahuvvon prošeakta "Sámi gievkan". Nubbi lea koahkkaoahpahalli Guovdageainnus, gii 
lea čoaggán njuolggadusčállosiid, maid son lea jurddašan almmuhit jagis 2001.
Deháleamus sámegiel terminologiijagáldu hotealla- ja biebmoávnnasfágain lea sátnelistu mii 
lea ráhkaduvvon vuođđoskuvlla ruovttodoallofága várás , muhto mii maiddái gokčá stuora 
osiid hotealla- ja biebmoávnnasfágaid vuođđokurssas.    
        Lean gávdnan guokte filmma sámi borramušráhkadeami birra.
Listu mii muitala makkár girjjálašvuođa ja filmmaid lean gávdnan leat mildosis 1.1.

7.2.3. Dávvirvuorkkát
(Govva) 
Boares biebmobiergasat Jáhkovuona mearrasámi dávvirvuorkkás. 
  
Máŋgga sámi dávvirvuorkkás ja dávvirvuorkkás main leat sámi čoakkáldagat leat 
čájehusain diŋggat mat leat geavahuvvon málešteapmái ja biepmu rádjemii ja gieđahallamii. 
Dáid gaskkas leat vuostalohkit, girtnut ja máŋgalágan gievkanbierggasat. Muhtin dávvirvuorkkát 
čájehit maiddái  biebmogálvvuid dahje modeallaid.
Listu mii čájeha miellagiddevaš diŋggaid ja govaid maid lean gávdnan dávvirvuorkkáin 
lea mildosis 2.1.
Boares bierggasat borramušráhkadeami ja rádjema várás sáhttá maiddái gávdnat 
muhtin gáfedagain ja duottarstobuin Sámis, omd. Suolovuomi duottarstobus, Guovdageainnus.

7.2.4. Njálmmálaš gáldut
Leat máŋga eallilan sámit, erenoamážit nissonat, geat dovdet bures sámi 
biebmoárbevierut. Skuvla sáhttá atnit sin gáldun guovtti láhkai, jogo njuolga 
guosselogaldallin / bagadallin, dahje dan láhkai ahte sii muitalit / čájehit olbmuide geat 
čállet/govvedit/filbmet. Sihke Sámi joatkkaskuvla ja boazodoalloskuvla ja sámi 
giellaguovddážat Porsáŋggus ja Gáivuonas leat atnan dákkár njálmmálaš 
gálduid. 
čoagginbargu mii dál lea jođus mearkkáša ahte njálmmalaš gáldut leat vuođđun go 
čállojuvvo 
čálalaš ávdnasat. Dattege lea dehálaš ahte skuvllat ain atnit báikkálaš 
eahpeformálalaš máhtu, 
eai ge dušše čálalaš gálduid.

7.3. Hotealla- ja biebmoávnnasfágat sámi joatkkaoahpus

7.3.1. Historjjálaš ovddideapmi
Finnmárkku vuosttaš praktihkalaš oahpuid gaskkas lei dáloeamitskuvla. Ruovttodoallu 
lei dehálaš oassi sámi joatkkaskuvllas (Statens heimeyrkesskole for samer) 1952 rájes. 
Maŋŋilis dát fálaldat rievdaduvvui koahkkan- dárjun - ruovttudoallun ja 1994 rájes lea leamaš 
hotealla- ja biebmoávnnasfága. álggu rájes lei  ½-jagáš kursa, maŋŋilis jagáš 
vuođđokursa. 
Sámi joatkkaskuvllain ii leat goassege leamaš makkárge joatkkakursa dán suorggis. 
Vuođđokurssa maŋŋil oahppit danin fertejit ohcat eará joatkkaskuvllaide váldit JK1 ovdal go 
sáhtet ohcat oahpahallisaji. Sámi joatkkaskuvllat leat unnán muddui lágiidan 
rávesolbmuidoahpu dán suorggis, muhto Guovdageainnus skuvla lea ovttasbargan 
njuovahagain ja Norgga boazodoallosámiid riikkaserviin lágiidat oanehis kurssa 
bohccobuktagiid birra.
Lea leamaš ságastallamat galgá go SJSBS fállat biergofágaid JK1, muhto ii mihkkege 
lea vel mearriduvvon. Eaktu lea jáhkimis ahte boahtteáiggis orro šaddame eanet bargosajit 
biergobuvttadusas. Dál dát boahtteáigi orru leame oalle eahppečielggas. 
 
7.3.2. Oahppoplána sámi sisdoallu
Vuođđokurssa oahppoplánas ii leat makkárge čielga sámi sisdoallu. Muhto 
oahppoplánas lea čállon báikkálaš heiveheami ja kultuvrralaš diliid birra, maid sáhttá 
heivehit 
sámi diliide: 
1.1. Borramušárbevierut ja borranvierut leat kultuvrraid deháleamus dovdomearkkaid 
gaskkas. Borramuš lea čadnon riikka lundui, šattuide ja elliide, jahkeáigodagaid molsumii, 
álbmoga ritualaide ja servvoštallanvugiide.
2.1. dovdat miellaguottuid oskkolaš ja kultuvrralaš erohusaid borramuša hárrái.
2.5.-2a máhttit čilget dehálaš árbevieruid dáru biebmovierus našuvnnalaččat ja 
báikkálaččat
2b dovdat min borramušárbevieruid čadnon oskkolaš basiide, geográfalaš 
iežalágánvuođaide 
ja dološ vieruide
2c dovdat eará kultuvrraid guottuid borramuššii ja ráhkadanvugiid oskkolaš vieruid vuođul.
2d máhttit čilget biebman- ja dearvvašvuođaáššiid historjjálaš, riikkaidgaskasaš ja 
našuvnnalaš perspektiivvas.
Mu mielas muhtin dain dadjanvugiin leat unohasat sámiid ja eará unnitloguid hárrái Norggas. 
Oahppoplána ii berre deattuhit dáža árbevieru nu ollu. Vejolaš rievdadus livččii  molsut 
doahpaga "dáru biebmovierru / norsk kosthold" doahpagii "biebmovierut Norggas / kosthold i Norge". 
(Govva)
Biergasat mainna vurket ja gieđahallat borramuša Lujávri dávvirvuorkkás.

7.3.3. Oahpaheami sámi sisdoallu
Ođastus 94 árvvoštallamis okta váldogažaldagain oahpaheddjiide lei man muddui 
oahpaheamis lea sámi sisdoallu. Nu gessen čoahkkái maid oahpaheaddjit muitaledje hotealla- 
ja biebmoávnnasfágaid birra:
"Skuvla lea dulkon oahppoplána sániid báikkálaš heiveheami birra nu ahte berre atnit ollu áiggi 
báikkálaš ávdnasiidda ja gieđahallanvugiide. Ulbmil lea ahte nuorat ja váhnemat galget ipmirdit makkár 
luondduriggodagat mat leat dáppe. Báikkálaš luonddudoallu lea njidjan, nuorat servet dál unnán muddui 
murjemii ja lubmemii, guollebivdimii ja ávdnasiid gieđahallamii borramuššan. Rávesolbmot dahket unnán 
fievrridan dihtii viidáseappot maid ieža leat oahppan mánnán. Dás lea skuvla dehálaš bargu, sihke 
ohppiid ja váhnemiid ektui. 
Skuvlla bargu lea hábmet sámi oainnuid, maiddái borramuša hárrái. Ferte leat čeahppi geavahit meahci 
báikkálaččat ja deattuhit mii lea sámi borramuš.
Restaurantagievkaniidda heive dávjá dáža rihttenvuohki buorebut go árbevirolaš sámi rihttenvuohki. 
Skuvla ferte danin čájehit goappašiid vuogi. Muhtin váhnenčoahkkimis oahpaheaddjit ožžo kritihka 
muhtin váhnemiin dan dihte go skuvla ii čuvvon árbevirolaš rihttema. Váhnemat lohke ahte oahpaheaddjit 
dáinna eai beroštan sámi árbevierus ja dáruiduhtte ohppiid. Oahpaheaddjiit fertejedje dalle čilget ahte 
rihttenvuogit leat goabbáge geavaheapmái. Go sii váldit vuostá bierggu rihttemii, sii jerret maid kunddár 
háliida. 
Skuvla geahččala nu ollu go vejolaš atnit ávkái báikkálaš luondduriggodagaid, nugo 
jávreguliid, rievssahiid, njoammiliid ja murjjiid. Guobbarat berrešedje maid leat mielde, dás leat stuora luondduriggodagat mat 
lean unnán anus. Visot dát gávdno oahppoplánas, ferte ieš heivehit báikkálaš diliide. Muhto jus 
galgá ollet olles oahppoplána oahpahit, de ii sáhte 
deattuhit dušše sámi borramuša.
Ohppiin lea leamaš viđa beaivvi mátki meahcis, gos čogge biebmoávdnasiid, ea.ea. gárdo ja bivde guliid. 
Dát lei ovttasbargu boazodoalloossodagain. Sii serve maiddái muhtin jagi kursii bohcco liigebuvttadasaid birra, maid NBR ja njuovahat 
lágiidedje. 
Sii leat čađahan fágaidgaskasaš prošeavtta guoli birra, mas buot suorgefágat ja sámegiella lei mielde. Sii 
manne dalle mearragáddái, sekte liinna, bidje ja gesse dan ieža. Dán sii lea maiddái filbmen vai sáhttet atnit dan 
viiddásit oahpaheamis. Oahppit ohppe maiddái mearrasámi sániid guoli ja guolásteami birra.

(Govva) 
Sámegiel sánit guoli siskkilusaid birra. 

Sámi servodagas leat máŋggas geain lea árbevirolaš, vásahusain huksejuvvon máhttu borramuša 
ráhkadeami birra; Dát berrejit skuvllat atnit doaimmalaččat. Dán suorggis sii leat atnan guosselogaldalliid / 
bagadalliid. Sii besset bálkkáhit olbmuid ja leat ožžon 30000 ruvnno bušeahtas dasa: Sii leat atnan sihke 
profešunealla koahkaid, olbmuid geain lea duogáš boazodoalus ja olbmot mearrasámi guovlluin. Ná sii leat 
gokčan báikkálaš 
árbevieruid sihke bierggu, jávreguoli ja mearraguoli geavaheamis." 

Mii oaidnit dan oahpus ahte oahpaheaddjit leat bargan buori barggu oažžut sámi oahpu 
sisa ohppui, vaikko sis lea leamaš unnán doarjja oahppoplánain ja oahppogirjjiin. Sii leat 
geavahan sihke dábálaš praksis- ja teoriijaoahpu, mátkkiid ja guosselogaldalliid ja sii leat 
ožžon doarjaga skuvlla hálddahusas dán barggus. 

7.4. Konklušuvdna hotealla- ja biebmoávnnasfágaid birra

Gávdno rikkis sámi máhttu borramušráhkadeami ja biebmoávdnasiid gieđahallama birra. 
Biebmoávnnasindustriija ja hotealla- ja restaurantaealáhus Sámis sáhtášii buorebut 
ávkkáštallat dán máhtu. Sii geat geahččalit atnit sámi máhtu buvttadussii ráhčet 
máŋgga 
čuolmmaiguin. 
Hotealla- ja biebmoávnnasfágaid vuođđokurssa oahppoplánas ii leat čielga sámi sisdoallu, muhto das lea 
juoga báikkálaš ja kultuvrralaš diliid birra, maid sáhttá heivehit sámi diliide. 
(Govva)
Ájtte dávvirvuorkkas lea seailudahtton árbevirolaš biebmoávdnasat. 
 
Sámi joatkkaskuvlla hotealla- ja biebmoávnnassuorggis lea sámi máhttu mielde 
oahpus, sihke dábálaš praksis- ja teoriijaoahpaheamis skuvllas, mátkkiid ja guosselogaldalliid bokte. Sáhttá 
viididit oahpu sámi sisdoalu dáid vásahusaid vuođul ja buorebut dahkat dan oassin skuvlla beaivválaš doaimmas 
ja bušeahtas. Sáhttá maid leat vejolaš ahte oahppit besset bargat muhtin áiggi fitnodagain, main lea 
áššeguoskkevaš doaimmat. 
Gávdnojit máŋga čálalaš gáldu sámi máhtu birra hotealla- ja 
biebmoávnnasfágain. 
Muhto dát lea unnán muddui čoggon ja heivehuvvon skuvlla várás. Dávvirvuorkkáin sáhttá 
gávdnat biergasiid maid leat geavahuvvon borramušráhkadeamis. Moatti dávvirvuorkkás leat maiddái 
biebmomodellat dahje seailuduvvon biebmoávdnasat. 
Joatkkaskuvlii lea dárbu rievdadit hotealla- ja biebmoávnnasfágaid oahppoplána nu ahte sihke sámi 
borramuškultuvra ja eará Norgga unnitloguid borramuškultuvrrat bohtet mielde plánii. Jus našuvnnalaš 
oahppoplána rievdaduvvošii dán láhkai, dat buoridivččii maiddái sámi 
joatkkaskuvlla eavttuid, muhto dás lea dárbu bidjat sámi máhttu oahpu vuođđun, ii fal dušše 
lasahussan.  Danin dárbbašuvvo metodalaš bagadus hotealla- ja biebmoávnnasfágaid sámi 
ohppui ja/dahje sierra sámi oahppoplána.


Boahtte kapihtalii
Mu fierbmebáikki váldosiidu
sveilund@online.no












Árbevierus fidnomáhttui - 8 


Árbevierus fidnomáhttui
Sámi máhttu fidnofágain
Norsk utgåve: Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

8. Dearvašvuođa- ja sosialfágat
Dearvvašvuođa- ja sosialfágat álggahuvvui joatkkaskuvlla lohkansuorgin 70-logu 
loahpas. Ođastus 94:in šadde dearvvašvuođa- ja sosialfágaid vuođđokurssa vuođul eanet 3-dahje 
4-jagáš oahput mat addet fágareivve dahje fidnoduođáštusa. Daid gaskkas leat 
veahkkedivššár, dearvvašvuođačálli, mánáid- ja nuoraidbargi ja fuolahusbargi. Muhtin 
dáin oahpuin leat ođđasat, earáin leat ruohttasat oanehit oahpus, mii ovdal lei sierra skuvllain, omd. 
veahkkedivššárskuvla. 
Dearvvašvuođa- ja sosialbargit, geain lea oahppu joatkkaskuvllas šaddet dávjá bargat ovttas olbmuiguin geain lea 
sullásaš oahppu allaskuvllas, ja oassi ohppiin geat álget dearvvašvuođa- ja sosialfágaid 
vuođđokurssain, šaddet áiggi mielde joatkit oahpu allaskuvllas. 
Dearvvašvuođa- ja sosialfágat fátmmošta máŋga fága, muhto dás áiggun deattuhit 
vuostážettiin daid mat gusket dearvvášvuođabargui, go dát lea leamaš váldoášši 
sámi 
joatkkaoahpus. Danin in áiggo čállit nu ollu eará ásahusaid barggu birra, nugo mánáidgárddit ja 
sosialkántuvrrat, in ge kultuvrralaš erohusaid birra mat leat sámi ja dáža mánáidbajásgeassima ja 
boarrašiidfuolahusa gaskkas.

8.1. Dearvvašvuođa- ja sosialfágat Sámis 
Dearvvašvuođabarggus ja sosiala fuolahusas lea leamaš ja lea ain sihke 
eahpeformálalaš ja formálalaš oassi. Lea ollu mii geažida ahte sámit lea geavahan eahpeformálalaš 
oasi eambbo ja formálalaš oasi unnit go dážat. Lea ea. ea. leamaš iskadeamit mat čájehit ahte sámit 
70-logus muhtin guovlluin fitnejedje doaktára luhtte ollu unnit go dážat. 
8.1.1. Formálalaš dearvvašvuođadoaimmahat Sámis
 (Govva)      
Formálalaš dearvvašvuođadoaimmahat ođđaáigásaš veršuvnnas: 
Romssa ođđa guovlobuohcceviessu.

Ledje buorre muddui priváhta organisašuvnnat, nugo Sámemišuvdna ja Vestlandske 
Indremisjon mat álggahedje dearvvašvuođaásahusaid Sámis, ja dát searvvit hálddašedje dáid 
ásahusaid gitta 1980-logu rádjái. Sidjiide lei mišuvdnabargu deháleamus, ja dušše risttalaš 
buohccedivššárat besse bargat dain ásahusain. Nu maŋŋit go 70-logu loahpas ja 80-logu álggos ledje 
buohccedivššárat Finnmárkkus, belohakkii velá sámegiellagat, geat eai ožžon barggu 
báikkálaš buohcceruovttus danin go eai sáhttán dovddastit oskku.  
Formálalaš oahppan dearvvašvuođabargit Sámis leat buorre muddui boahtán 
olggobealde. Buohccedivššár gii boahtá Sis-Finnmárkku boazodoallobirrasis muitala ahte go son 1970-logus 
áiggui vázzit buohccedivššárskuvlla, lohke olbmot su birrasis ahte ii heiven leat buohccedivššár ja 
sápmelaš. Finnmárkkus leat leamaš unnit doaktárat go muđuid riikkas. 
Doaktárat bohte dábálaččat Lulli-Norggas, ea ea. danin go guhká lei dušše vejolaš 
oažžut doavttiroahpu Oslos ja Bergenis. Maŋŋil go šattai vejolaš lohkat medisiinna Romssas, leat boahtán 
eanet davvinorggalaš ja sámi doaktárat, muhto ain váilot doaktárat geat máhttet sámegiela ja geain lea 
sámi kulturipmárdus. Guovdageainnus lea dán rádjái (miessemánu 2001) ii goassege leamaš sámi 
doavttir bistevaš virggis, ja go buohkat giđa 2001 galge válljet 
fástadoaktára, de Guovdageainolbmuin ii leat vejolašvuohta válljet sámi doaktára. 
Dađistaga lea šaddan eambbo oahpahan sámi dearvvašvuođabargit. Romssa 
buohccedivššároahpus barge muhtin áiggi doaimmalaččat bestet sámi studeanttaid, ja maŋimus 
jagit lea Sámi allaskuvla fállan buohccedivššároahpu Guovdageainnus, 
ovttasbargguin Finnmárkku allaskuvllain. In leat iskan miehtá Sámi man muddui lea sámi dearvvašvuođabargit, 
muhto áigun namuhit moadde ovdamearkka: Lullisámi guovllus eai gávdno sámi doaktárat, doppe leat 4-5 sámi 
buohccedivššára ja moadde veahkkedivššára. 
Julevsámi guovllus leat oalle máŋga sámi veahkkedivššára, hui unnán 
buohccedivššárat ja 
okta turnuskandidahta. Dát sáhttá bures govvidit ahte sámi buhcciin máŋga sajiin leat oalle 
unna vejolašvuođat oažžut dikšuma iežas gillii ja iežas kultuvrra vuođul.
 (Govva)
Muhtin guovlluin lei ovdal Sanitehtasearvi hui 
dehálaš dearvvašvuođabarggus. Jáhkovuona 
mearrasámi dávvirvuorká lea ožžon buot 
báikkálaš Sanitehtasearvvi biergasiid.

Sámi guovllut leat dál almmolaš 
dearvvašvuođadoaimmahat vuolde (giđđa 
2001, eat dieđe guhká go bistá). Juohke 
suohkanis lea dearvvašvuođaguovddáš mas 
lea doavttirstašuvdna ja buohcceruoktu. 
Gávdnojit moadde dearvvašvuođaásahusa 
mat leat ásahuvvon erenoamážit sámiid 
várás, vuostážettiin erenoamášdoavttir-
guovddáš ja mánáid ja nuoraidpsykiatralaš 
poliklinihkka (MNP/BUP) Kárášjogas. 

Lea dál mearriduvvon plána psykalaš dearvvašvuođa várás, man mielde galgá 
gealboguovddáš huksejuvvot Kárášjohkii / Levdnjii ovdal 2006. Dát galgá ovttasbargat Romssa 
universitetehtain, allaskuvllaiguin ja joatkkaskuvllaiguin main lea dearvvašvuođaoahppu.
Leat maiddái muhtin dearvvašvuođaásahusat olggobealde sámi suohkaniid main lea dehálaš doaimmat 
sámi oktavuođas, ja gos lea áigeguovddil ohcat barggu sidjiide geat váldet dearvvašvuođaoahpu sámi 
joatkkaskuvllain. Dát guoská ea ea. buohcceviesuide Hammerfeasttas, Girkonjárggas ja Romssas. Sihke dán 
ásáhusain ja sámi suohkaniid primáradearvvašvuođabálvalusas lea stuora dárbu oažžut 
eanet dearvvašvuođabargiid geain 
lea gealbu sámegielas ja kultuvrras. 
Vaikko leat šaddan eanet sámi dearvvašvuođabargit, vástida stuora oassi almmulaš 
dearvvašvuođafáláldagas sámiide ain bures dán čilgehussii maid Per Fuggeli lea 
čállán: "Dearvvašvuođabálvalus, maiddái Sámis, lea huksemis ja čađaheamis 
jurddašuvvon dáža juoddašanvuogi, dárogiela, dážaiid dovdduid, dážaid láhttema, 
dážaid buohccevuođaipmárdusa ja dážaid doavttirohcanvieruid mielde, ja mii luoittit dasa ahte nugo mii 
dážat leat, nu leat maiddái earát, dán min ovttalágášvuođa riikkas." Ovdamearka dasa lea 
Guovdageainnu ođđa  dearvvašvuođaguovddáš. Jerren muhtin dearvvašvuođabargis doppe mii lea 
sámi dán guovddážis. Son vástidii dalle ahte ii mihkkege lea sámi erret dan ahte eanaš 
dearvvašvuođabargit sámástit buhcciiguin ja ahte muhtin vuoras buhcciin lea gákti badjelis. 

Muhtin dáža dearvvašvuođabargit leat oahppan sámegiela. Muhto giellamáhttu ii leat doarvái ipmirdit 
kultuvrra ja jurddašanvuogi, ja máŋgii dáhpáhuvvá ain ahte dearvvašvuođabargit ja buohccit eai 
gulahala albmalahkái. Máŋga sámi leat vásihan ahte dearvvašvuođabargit leat boagustan sis, danin go sis 
leat iežá vierut go dážat. Muhtin eatni 
muitalii munnje ahte son lei leamaš doaktára luhtte ovttas mánáinis. Go eatni muitalii doaktárii ahte son lei geavahan 
sámi dološ álbmotdálkasa, de vásihii ahte doavttir boagustii, máná gullo. Eadni suhtii, go dovddai nu ahte 
doavttir bilkidii su árvvuid ja oahpahii máná ahte dat maid eadni oahpahii ii lean go diida ja boastooahppa. 
Leat máŋga kultuvrralaš erohusa mat sáhttet dagahit ahte šaddet gulahallan- ja 
ovttasbargováttisvuođat sámi buhcciid ja dearvvašvuođabargiid gaskkas, jus 
dearvvašvuođabargit eai dovdda sámekultuvrra bures: 
* Erenoamážit vuoras sámit eai hálit nuollat dearvvašvuođaiskkademiin.
* Muhtin boares boazosápmelaš šattai buohccin Hammerfeastta buohcceviesus. Son gesii 
madrassa seaŋggas ja bijai dan láhtti ala. Bargit atne su dalle jallan, eai ipmir ahte sivva lei ahte son ii lean hárjanan veallit 
seaŋggas ja ahte son dovddai mášolažžan láhttis. Sullásaš ášši 
dáhpáhuvai Kárášjoga dearvvašvuođaguovddážis, muhto doppe divššár 
ipmirdii mii sivva lei ja divttii buohcci veallat láhttis, velá duoljji alde.
 (Govva) 
Sámemišuvdna jođihii Guovdageainnu boares 
dearvvašvuođaguovddaža dassái go suohkan válddii 
ovdasvástádusa 1980-logus. 

* Lulli-Romssas ja Nordlánddas lea vierru ahte vaikko muhtin sápmelaš jápmá buohcceviesus, 
bearaš háliida ieš ortnet hávdadeami. Dearvvašvuođabargit dávjá eai ipmir ahte dát lea 
sáhka kultuvrras ja vierus, ja gahttet sámit leat hánit geat eai hálit máksit hávdadandoaimmahaga.
Dearvvašvuođaásahusat ja dearvvašvuođabargit dávjá eai leat váldán sámi 
borramušvieruid 
vuhtii. Sii leat atnan dan dearvvašmeahttunin, muhto ođđa iskadeamit čájehit ahte dalle go 
sámit leat molson árbevirolaš biepmus ođđaáigásaš bibmui, de sii leat ožžon eambbo 
alla 
varradeaddaga ja váibmovigiid.
Dalle go Per Fugelli 1970-logu loahpas iskkadii Porsáŋggu sámiid 
dearvvašvuođadiliid ja doavttirohcama, dát lei okta vuosttáš duođalaš iskademiin sámi 
dearvvašvuođadiliid birra. Maŋŋilis leat eanet dearvvašvuođa- ja sosialbargit ieža álggahan 
iskademiid, muhto easkká maŋimus jagiid leat stuora dearvvašvuođaásahusat ja 
dutkansásahusat beroštišgoahtán sámi dearvvašvuođadutkamis. Romssa universitehta lea dál 
(giđa 2001) álggaheame sierra Sámi dearvvašvuodadutkanguovddáža, hálddašuvvon 
Servodatmedisiinna instituhta vuolde, muhto doaibmabáiki galgá leat Kárášjohka. 
Seammaláhkai go dearvvašvuođaásahusat, leat sosialásahusat nugo sosialkántuvra, 
mánáidsuodjalus, bearášrávvenkántuvrrat jna. jođihuvvon riikkadássásaš prinsihpat ja 
njuolggadusaid mielde, mat muhtimin sáhttet leat sámi kultuvrra vuostá. Okta sivva lea ahte 
sosialbargit jurddašit dušše "kjernefamilien" ja čálgostáhta mielde, eai válde vuhtii ahte 
fulkkiin leat dehálaš doaimmat sámi servodagas.
Árbevirolaš sámi mánáidgeassin lea máŋga láhkai earálágán go 
dáža servodagas. Earret ear½ožžot mánát arrat ovddasvástádusa ja ohppet birget iežanassii, 
sii servet eambbo rávesolbmuid dahkamušaide. Muhtumin go mánáidjuohkináššiid leat leamaš 
duopmostuoluin, leat duopmárat dulkon sámi mánáidgeassinvieruid fuolahusváilin. 
Maŋimus jagiid lea leamaš oalle ollu bargu ovdánahttit dearvvašvuođa- ja 
sosialfálaldagaid sámiid várás. NOU 1995: 8, Plan for helse- og sosialtjenester til den 
samiske befolkning i Norge vuođul lea Sámediggi maŋimus golbma jagi beassan hálddášit 
prošeaktaruđa ovdánahttindoaimmaide. Jagi 2001 lea juolluduvvon 3,5 miljovnna 28 
doaibmii.  Muhto ohcamat ledje olles 13 miljovnna, ja dát čájeha ahte sihke dárbu ja 
beroštupmi lea ollu stuorát go dála juolludeamit.

8.1.2. Eahpeformálalaš dearvvašvuođadoaimmahat Sámis 
Formálalaš "dáža" dearvvašvuođadoaimmahaga balddis lea dovddus ahte sámit leat bargan 
dearvvašvuođabarggu formálalaš oahpu haga nu guhkás maŋosguvlui go mii dovdat historjjá. 
Dávjá ledje guvhllárat áidná fálaldat guovlluin main lea unnán álmmolaš 
dearvvašvuođabálvalusat. Muhtto gávdnui maiddái ovdamearkkaid dasa ahte máŋggas baicce 
válljejedje sámi máhtu ovdal akademalaš doavttirdiehtaga. Viesterális muitaluvvui ahte velá dážat 
suhke doaktára ja sealgeeatni orrunsaji meattá, oažžun dihtii sámenissona veahkehit riegádeamis. 
Ollu sámi álbmotdálkumis lea maiddái dovddus eará čearddaid gaskkas, muhto sámit leat eanebut 
geavahan dáid dálkunvugiid min áiggi rádjái. Adolf Steen čállá girjjistis "Samenes folkemedisin": 
"Čoaggidettiin lean diehtán ahte ii sáhte gohččodit sámiid álbmodálkuma originálan. 
Eanaš ráđiid ja veahkkeneavvuid sáhttá máiddái gávdnat eará 
čearddaid luhtte. ... Go nu ollu sámiid álbmodálkumis lea dovddameahttun dáža lohkkiide, dat 
mearkkáša dávjá dušše ahte árbevierut eai šat leat eallimis, ja ahte sámit leat buorebut 
váldán vára máttariid dieđuid." 
 (Govva)
Duovllin lei ovdal dehálaš oassi sámi álbmotdálkumis. Dát sárggus 
lea Leema girjjis Finnmárkku sámiid birra, 1767.

Máŋga báikkis Sámis dát álbmotdálkun lea ain eallimis. Divttasvuonas muitaluvvo ahte maiddái 
olbmot geain lea alla akademalaš oahppu eai mana doaktára lusa ovdal go sii leat geahččalan maid 
báikkálaš guvhllárat sáhttet dahkat. Dás lea lagas oktavuohta 
leastadianismma, dološ sámi oskku ja álbmotdálkuma gaskkas. Muhtin jagiid áigi lei Divttasvuonas sámi 
doavttir. Son lávii jearat buhcciid ledje go guvhllára luhtte leamaš, ovdal go son ásahii eará dálkuma. Dainna 
ahte son čájehii ahte dovddii ja árvvusatnii kultuvrra, de ožžon maiddái eambbo luohttámusa iežas 
dálkunvugiide. 
Almmulaččat sámi álbmotdálkun ii leat leamaš dohkkehuvvon. Dattege dáhpáhuvvá 
ahte almmolaš dearvvašvuođaásahusat fertejit ohcat veahki guvhlláriin go dieđalaš 
medisiinnalaš vuogit eai doaimma. Dovddan ovdamearkkaid ahte sihke Hammerfeastta ja 
Romssa buohcceviesuin leat dearvvašvuođabargit čuojahan sámi guvhlláriidda oažžut veahki 
bissehit vara. 
Gávdno rikkis girjjálašvuohta sámi álbmotdálkuma birra, oassi dás lea  
girjjálašvuohtalisttus, mielddus 1.2.
Maiddái sosialalaš barggus mii sáhttit dadjat ahte gávdno "eahpeformálalaš 
sosialdoaimmahat". Eahpeformálalaš fierpmádat lea mahkaš viiddiduvvon fuolkefierpmádat. 
Jan Erik Henriksen, Finnmárkku allaskuvlla sosialbargioahpaheaddji, earuha njealljelágán 
fuokevuođa :
* Árbevirolaš fuolkevuohta: báiki ja fuolkkit
* Riitalaš fuolkevuohta: gáibmi, risttat ja skuvlaviellja
* Ealáhuslaš fuolkevuohta: Siida ja verdde
* Geográfalaš fuolkevuohta: ránnját
Árbevirolaš servodagas olbmos lei gaskavuohta buot dáid fulkkiiguin, ja máŋggas sis váikkuhedje maiddái 
mánáidbajásgeassimii. Lei stuora fierpmádat olbmuin geat sáhte váldit 
vára mánáid jus váhnemat mii nu sivas eai sáhttán. Ovdamearkan mo sáhttá šaddat 
vuostalašvuohta formálalaš ja eahpeformálalaš sosialdoammahaga gaskkas, namuha Henriksen stuoraservodaga 
mánáidsuodjalusásahusaid: 
"Mánáidsuodjaluslága čavgadis geavat, mii guoská gažaldahkii ahte fuolkkit eai galgga áittardit 
fuolkemánáid, ii heive sámi 
fuolkevuođa servodahkii." 

8.1.3. Sámi dearvvašvuođabargit guovtti dola gaskkas
Sámi dearvvašvuođaásahusat ja eará dearvvašvuođaásahusat geat bálvalit sámiid 
geavahit hui unnán muddui erenoamáš sámi dikšunvugiid. Dat mii leat erenoamáš dáin 
ásahusain lea vuosttámustá buohccit. Jus dearvvašvuođabargit galget máhttit gulahallat bures 
buhcciiguin dárbbašit buorre giella- ja kulturipmárdusa. 
Sámi birrasis dearvvašvuođabargit ferte váldit vuhtii ahte buhcciin sáhttet leat eará ipmárdusat 
buohccivuođa birra go dat mat skuvlamedisiinnas leat , ja ahte sii maiddái muhtin muddui ávkkáštallet 
eahpeformálalaš dearvvašvuođabálvalusaid, maid formálalaš 
dearvvašvuođadoaimmahagat eai dohkket. Muhtin sámi buohccedivššár muitalii munnje ahte son muhtimin 
attii ráđiid mat ledje álbmotdálkuma mielde, muhto skuvlamedisiinna vuostá, muhto dalle fertii lohkat buhcciide: 
"Jáhkán ahte don sáhtát dahkat nie, muhto ale muital ahte mun lean lohkan dan." Dan son logai go dovddai buhcciid bures. 
Buhcciide, geain son ii dovdan, ii duostán addit neavvagiid mat ledje skuvlamedisiinna vuostá. Son logai ahte go sámi 
buohccedivššárat mannet bargui, dalle sii guđđet sámi máilmmi ja mannet dáža 
máilmmi sisa.  Dát čájeha ahte sámi dearvvašvuođabargit dávjá sáhttet vásihit 
vuostálasvuođaid almmulaš dearvvašvuođadoaimmahaga gáibádusaid ja iežaset kultuvrralaš 
duogáža gaskkas.  

8.2. Sámi máhttu dearvvašvuođa- ja sosialfágain
Dearvvašvuođa- ja sosialfágain lea váttis ráddjet doahpaga "sámi máhttu". Oppalaš 
čuolmmaid lassin ráddjet mii lea sámi máhttu boahtá gažaldat mii bat lea máhttu, mii lea fas 
oskumuš dahje diida. Nuppi bealde lea sámiin, nugo ollu eará álbmogiin, álbmotdálkunárbevierru mas lea 
praktihkalaš ja dieđalaš árvu. Norggas lea leamaš nana tendeansa moderniseremis hilgut dán 
árbevieru, ea. ea. leat šaddodálkkasat ollu unnit dohkkehuvvon Norgga skuvlamedisiinnas go 
máŋgga eará riikkas. 
Oskkulaš jurddašanvuogit dearvvašvuođa birra leat dábálaččat sihke dážaid ja 
sámiid 
gaskkas. Velá ovddit dearvvašvuođaministar ii hilgun rohkadallan luoddan buoradeapmái. 
Sámiid gaskkas leat oskumušat mat gusket dearvvašvuhtii ruohttasat sihke risttalašvuođas ja 
dološ sámi oskkus. Muhtimin dát guokte ruohttasa seaguhuvvojit nu ahte sáhttá leat váttis 
earuhit mii lea mii. 

8.2.1. Makkár sámi máhttu?
Dearvvašvuođa- ja sosialfágain mii sáhttit hupmat sámi máhtu birra moatti suorggis, 
man gaskkas lea lagas oktavuohta:
* máhttu sámi vieruid, sosiala servvoštallanhámiid, bearraša, mánáidbajásgeassima birra jna
* árbevirolaš sámi máhttu álbmotdálkumis
* máhttu sámi borramušárbevieruid birra. Dát sáhttá leat ovtta dehálaš 
dearvvašvuođabargiide 
go koahkaide.
* máhttu dan birra mo formálalaš dearvvašvuođabálvalus sámiid várás lea organiserejuvvon 
Norggas

8.2.2. Čálalaš gáldut ja filmmat
Sámi dearvvašvuođadiliid birra eai leat ráhkaduvvon oahppogirjjit, ohcangirjjit eai ge bibliografiija. Muhto gávdnojit 
ollu gáldut mat addet ávkkálaš dieđuid, ea. ea. skuvlageavaheapmái. Go lean čoaggán 
girjjálašvuođa lean ožžon olu dieđuid SJSK dearvvašvuođa- ja sosialfágaoahpaheddjiin.
Lean gávdnan 109 gáldu. Sullii beali dain leat sámit čállán. 15 gáldu leat dušše 
sámegillii, 15 sihke sámegillii ja dárogillii dahje ruoŧagillii, 63 leat dárogillii, 9 ruoŧagillii, 5 
eŋgelasgillii, 2 duiskagillii ja 1 suomagillii. Jáhkimis gávdno ollu eambbo sihke ruoŧagillii, suomagillii ja 
ruoššagillii go dan maid mun lean gávdnan. 
Dát čájeha ahte gávdnojit ollu čálalaš gáldut sihke sámi álbmotdálkuma birra ja 
sámiid dálá dearvvašvuođadiliid birra. Muhto dán gálduin lea hui molsašuddi kvalitehta ja lea ollu 
maid ferte lohkat kritihkalaččat. Váilot ohcangirjji ja erenoamážit girjjit maid sáhttá atnit njuolga 
dearvvašvuođa- ja sosialfágaoahpus. Stuoramus girji sámi álbmotdálkuma birra lea duiskagillii, mii dagaha ahte 
dan sisdoallu ii leat olámuttus eatnagiidda. Dearvvašvuođa- ja sosialfágain gávdno oalle ollu ođđa 
girjjálašvuohta maid sámi  fágaolbmot leat čállán.
Leat ráhkaduvvon moadde medisiidnafágasátnegirjji sámegiela ja dárogiela gaskkas ja Sámi 
giellaráđđi lea gieskat dohkkehan fysioterapiijaterminologiija. Muhto sosialfágain orru leame dahkon unnán 
terminologiijabargu.
Lean gávdnan dušše ovtta filmma, ja dat ii heive oahpaheapmái.
Listu mii čájeha girjjálašvuođa ja filmmaid leat mildosis 1.2.

8.2.3. Dávvirvuorkkát
Fidnofágalaš surggiid gaskkas, man birra čálán das, lea dearvvašvuođa- ja sosialfágat dat mii 
unnimusat leat dokumenterejuvvon dávvirvuorkkáin. In gávdnan maidege stuoramus čájáhusain nugo 
Sámi vuorká-davvirat ja Várjjat sámi dávvirvuorká. Ledje dušše moadde 
dávvirvuorkká gos gávdnen juoidá namuhan veara. Dušše fal ovtta sajis lean gávdnan oalle ollu biergasiid 
mat leat geavahuvvon Sámis dálkumii. Dat lei Jáhkovuona mearrasámi dávvirvuorkkás, mii lei 
ožžon buot biergasat mat báikkálaš sanitehtasearvi lei geavahan. Lei doppe ea.ea. ollislaš 
sealgeeatnikoffár, máŋga dálkkasbohttala, veahkeneavvut tuberkulose ja poliomyelitta vuostá. Vaikko eanaš 
dáin ii sáhte gohččudit álbmotdálkumin, dát čoakkáldat muitala ollu 
dearvvašvuođadili ja dearvvašvuođadikšuma birra mii lei Sámis 1900-logu vuosttaš bealis. Dađe 
bahábut dán dávvirvuorkkas ii leat almmolaš doarjja, danin eai leat 
bargit ii ge rahpanáigi.
Muhtin davvirvuorkkáin leat ađat mat leat čadnon dološ sámi oskui, muhto čájehusat muitalit 
unnán dan birra mo dát geavahuvvojedje álbmotdikšumii.
Danin sáhttá dadjat ahte dávvirvuorkkát unnán muddui sáhttet doaibmat gáldun sámi máhtu 
birra dearvvašvuođa- ja sosialfágain. Dát guoská sihke dutkiide ja ohppiide / oahpaheddjiide.
Listu mii čájeha maid lean gávdnan dávvirvuorkkáin, lea mildosis 2.2.

8.2.4. Njálmmálaš gáldut
 Dearvvašvuođa- ja sosialfágain sáhttet leat muhtin oasit man birra lea álki gávdnat 
njálmmálaš gálduid. Sáhttá omd. jearahallat buhcciid makkár vásahusat sis leat  
dearvvašvuođaásahusain dahje sámi ja dáža dearvvašvuođabargiid makkár 
váttisvuođaid sii leat vásihan sámi buhcciid ektui. Muhto álbmotdálkuma ja álbmotlaš 
ipmárdusat dearvvašvuođaáššiid birra sáhttá leat oalle hearkkes ja kontroversiella 
ášši. Ii leat dušše dadjat nugo ránskkalaš antropologiijastudeanta maid oktii deiven Guovdageainnus: 
"Háliidivččen humadit muhtin noiddiin, sáhtát go muitalit munnje gos gávdnat dakkára.. 
Gávpogiin sáhttá gávdnat olbmuid geat praktiserejit "alternativ medisin" galbba duohken muhtin kántuvrras, 
muhto Guovdageainnus ii leat galba man ala lea čállon "guvhllár" ii ge "noaidi". Dát cealká ahte dákkár 
sámi máhttu lea oidnon váralažžan, diidan, áigáhažžan ja báhkinlažžan. 
Dát dagaha fas ahte sáhttá sihke leat váttis oažžut guosselogaldalliid skuvlii ja váttis ohppiide 
čoaggit dakkár máhtu sámi servodagas. Muhto ahte dattetge lea vejolaš čoaggit dakkár máhtu 
njálmmálaš gálduin, čájehit guokte čálalaš gáldu masa čujuhan 
girjjálašvuođalisttus, nammalassii Torhild Hanem 1999 ja Berit Karen Paulsen 2000. Goappašat leat čoaggán 
dieđuid Guovdageainnus 1990-logus. Ain gávdno ollu álbmotlaš máhttu mii ii leat 
čállojuvvon ja maid lea hoahppu čoaggit. 
Dán kapihtalis leat ollu dieđut maid lean ožžon go lean ságastallan olbmuiguin miehtá 
Sámis. Dábálaččat dat lea leamaš eahpeformálalaš ságastallan, mas in lean jearran 
formálalaš jearahallama. Danin in leat muitalan dád gálduid namaid dás.

8.3. Dearvvašvuođa- ja sosialfágat sámi joatkkaoahpus

8.3.1. Historjjálaš ovddideapmi
Sámi joatkkaskuvla Kárášjogas álggahii dearvvašvuođa- ja sosialfágaid vuođđokurssa 
1981 ja veahkkedivššár JK1 oanehis áigi maŋŋil. Ođastus 94:in šattai golbmajagaš 
veahkkedivššároahppu, nu ahte 1996 rájes šattai maiddái veahkkedivššár JK2. Ođastus 
lea mielddisbuktán unniduvvon ohcama. Skuvla geahččalii 1999 molsut joatkkakurssa mánáid- ja 
nuoraidbargin. Dát ii lihkkostuvvan, danin go oahppit geat dalle ledje vuođđokurssas eai 
háliidan dan oahpu. Danin lea ain veahkkedivššároahppu, muhto skuvllas lea ain jurdda ahte 
galgá sáhttit molsašuvvat eanet  JK1-surggiid gaskkas. Dán suorggis buot oahpaheddjiin lea 
buohccedivššárduogáš, dáid gaskkas leat leamaš sihke sámegielat ja dárogielat. 
Guovdageainnu sámi joatkkaskuvllas ii leat leamaš makkárge oahppu dearvvašvuođa- ja 
sosialfágain. Muhto čavčča 2000 álggáhuvvui dearvvašvuođa- ja sosialfágaid 
vuođđokursa 
rávesolbmuidoahppun. Jurdda lea ahte dát oahppit galget beassat joatkit ja oažžut golbma-
jágaš oahppu, jáhkimis fuolahusfágas.

8.3.2. Sámi sisdoallu oahppoplánain
Sámi dilit eai leat namuhuvvon erenoamážit oahppoplánain. Dearvvašvuođa- ja 
sosialfágaid vuođđokurssa oahppoplána ovdaságas  dearvvašvuođa- ja sosialbargu ii oidno 
kultuvrra(id) ektui, dušše "čalgostáhta" ektui. Aŋkke lea moadde čuoggá oahppoplánas mat 
árvalit ahte galgá gieđahallat kultuvrralaš diliid. Siteren dás dáid čuoggáid, ovttas iežan 
kommentaraiguin ja vuolláisárggosiiguin.
2.1.    Oktasaš ulbmil
- sáhttit vuhtiiváldit olbmuid eallinbirrasa ja čájehit mo dat váikuha iešguđetge jovkkuid eallindiliid,  
dearvvašvuođa ja čalggu 
- lea duogáš buorebut ipmirdit iežas ja earáin, nu ahte čájehit ipmárdusa ja atnet árvvus 
olbmuid iešguđege eallinmuttuin ja eallindiliin.

2.3.    Dearvvašvuođafága
1a. áiggi mielde registreret iežas fysalaš, sosiala ja kultuvrralaš doaimmaid, árvvoštallat 
iežas dearvvašvuođa ja čilget iežas duohta vejolašvuođaid buoridit iežas 
dearvvašvuođa. 
2g oahpasmuvvat báikkálaš borramušvieruiguin ja diehtit mo kultuvra, osku ja 
luondduvuođđu sáhttá váikkuhit borramušárbevieruid. 
(Dát leat áidna sajit gos  "kultuvra" namahuvvo.)
2h plánet ja máleštit mállásiid mat áimmahuššet  dáru árbevieruid (norsk 
tradisjon) ja nannet 
dearvvašvuođa ja sosialalaš oktasašvuođa. 
(Norgga borramušárbevieruid gaskkas orru leame dušše dážaid man lea veara áimmahuššat. 
Dán čuoggás orru dát oahppoplána leame oppalaš oahppoplána vuostá, mii cealká ahte 
sámi 
kultuvra lea oassin oktasaš vuođus.)

2.4.    Sosialfága
3a čilget bearraša saji servodagas ja oidnosii dahkat man láhkai bearaš lea dehálaš 
kulturguoddi.
4d min máŋgakultuvrralaš servodaga vuođul oahpasmuvvat erohusaiguin kultuvrraid 
gaskkas, erenoamážit mánáid, nuoraid ja dásseárvvu hárrái.
4f addit ovdamearkkaid dasa ahte sáhttet praktiseret oskku máŋgga láhkai, ja dan bokte 
ovddidit árvvusatnima ja gierddevašvuođa. 
5b čilget man dehálaš positiiva iešgovva lea, ja mii sáhttá váikkuhit dan.... 
(Erenoamážit čearddalaš unnitloguid hárrái livččii leamaš čielgasit jus 
geavahivčče sáni 
"identitehta")

Skuvla lea, vaikko plánas leat dát váillevašvuođat, dulkon plána nu ahte sii galget 
oahpaheamis váldit sámi kultuvrra, sámiid dearvvašvuođadárbbuid ja sosiala dárbbuid 
vuođđun. Dearvvašvuođa- ja sosialfágaossodat lea ožžon ruđa skuvlla 
ovdánahttinbušeahtas 
heivehan dihtii oahppoplána sámi diliide. 

8.3.3. Oahpaheami sámi sisdoallu
 (Govva)
Mánná buohcá 

Dearvvašvuođa- ja sosialfágaoahpaheaddjit 
Kárášjogas deattuhit ahte dearvvašvuođabargit galget addit 
ollislaš dikšuma; sii galget fuolahit ahte buhcciid ožžot 
gokčojuvvon buot dárbbuid, sihke fysalaš, psykalaš, 
sosialalaš, kultuvrralaš ja vuoiŋŋalaš dásis. Dákkár ollislaš jurddašanvuohki ferte leat 
guovddážis go oahppit čállet 
dikšunplána.

Oahpaheaddjit muitalit ahte sii eai leat guorahallan mii oktiibuot dárbbašuvvo addit 
sámi oahpu dearvvašvuođa ja sosialfágas. Njuolggadusat eai gávdno, danin šaddá soaitima vuolde ja 
oahpaheddjiid duohken. Dattege sii leat dahkan juoidá man ala sáhttá hukset, ja sii namuhit moadde ovdamearkka: 
* Lea leamaš oahppu sámi kultuvrra ja sámi áššiid birra, muhtin skuvlajagi lei JK1-klássas 20 diimmu. 
Muhtin oahpaheaddji muitala ahte son geavaha olles 3 vahku dušše sámi kultuvrra birra. Sii eai deattut dušše fal 
sámi kultuvrra, muhto maiddái máŋgakultuvrralaš diliid ja ahte dearvvašvuođabargit maiddái 
šaddet deaivvat buhcciid eará kultuvrrain.
* Go oahpahit dálkkasiid birra, gieđahallet maiddái sámi álbmotdálkuma. 
* Biebmooahpu oktavuođas klássa lea leamaš njuovvanbáikkis idjadanmátkkis. Skuvla osttii goruda ja klássa 
suovastii ja vuossái bierggu ja ráhkadii varramárffiid.
* Oahpus sii leat hupman sámi biepmu birra. šaddá eanemusat Sis-Finnmárkku diliid birra, go dát lea álkimus 
čađahit ja oahpaheaddjit dovdet dan buoremusat. 
Muhtin oahppogirjjit čállet sámi diliid birra. Buorre ovdamearka lea sosialfágaoahppogirji,  mas lea ieža kapihtal 
kultuvrra birra. Dás leat guokte siiddu sámi diliid birra. Lea sámi oahpaheaddji gii lea čállán dáid 
siidduid. Muhto nu guhká go sámi dilit eai leat namuhuvvon oahppoplánas, šaddá leat oahppogirjjiid duohken 
šaddá go mielde. 
Heitogis ovdamearka lea muhtin oahppogirji mii ovdal lei anus skuvllas, fágas biebmo ja 
ealádat.  Dás lea unna bihtáš sámi borramušárbevieruid birra: Maiddái 
norggalaččaid gaskkas gávdnojit kulturerohusaid mat bohtet ovdan earálágán biebmun. Sámegielat 
olbmuid biebmovuođđu leat árbevirolaččat leamaš mielki ja biergu bohccos, erret guoli. Otne ostet 
sámit maiddái ollu borramuša gávppis; buđehiid, láibbi ja sohkkara. Muhto sii geavahit unnán 
šattuid, ja dát lea minus sámi biebmovierus.  Skuvla lea dál heaitán geavaheamis dan girjji ja oahpaheaddjit leat 
dasa lassin sádden váidalusa lágadussii. 
Lassedieđuid sámi diliid birra oahpaheaddjit fertejit ieža gávdnat. Sis lea pearbma mas lea ollu 
áššeguoskevaš girjjálašvuohta. Leat máŋga gáldu, muhto oahpaheddjiin ferte leat áigi 
válljet ja heivehit. 
Oahpaheaddjit lohket ahte sámi dilit fertejit sisa našuvnnalaš oahppoplánii, danin go dearvvašvuođa- ja 
sosialbargit miehtá riikka sáhttet oažžut sámi buhcciid / klientaid. Jus muhtin dákkár 
ášši bohtet sisa našuvnnalaš oahppoplánii sii eai oainne dárbbu ráhkadit sámi 
oahppoplána dearvvašvuođa- ja sosialfágaid várás, muhto metodalaš bagadus sámi heiveheami birra 
livččii sin mielas hui ávkkálaš.
Dasa lassin oaivildit oahpaheaddjit ahte dát fáttát fertejit leat oassin 
dearvvašvuođaoahpus:
* Ovttasbargovuogit ja gulahallan, giela doaibma, sámi historjá. 
Dáruiduhttináiggi boađus lea ahte olbmot dovdet iežaset badjelgehččon. Máŋggas hupmet heajus 
dárogiela, muhto eai hálit dulkka. Dearvvašvuođabargit dárbbašit oahpu ja hárjehus 
dulkka geavaheamis.
* Sámi borramušárbevierut. Veahkkedivššár JK2 galgá oahppat diettaid birra. Dát ferte 
heivehuvvot sámi bibmui. Dávjá lohket dearvvašvuođabargit buhcciide ahte dan maid sii lávejit borrat lea 
várálaš. Dalle ferte leat molsaeaktu mii ii leat beare guhkin eret das masa 
sámi buohccit leat hárjánan. Muđuid sii eat čuovo biebmoráđiid.  
* árbevirolaš sámi jurddašanvuogit divššus ja fuolaheamis ja mo sámit láhttejit 
buohccivuođa 
ja dálkuma ektui.
* Man muddui sámit čájehit dovdduid
* Sámi árvvut, kodat ja kulturerohusat

Daid gažaldagaid lassin, maid oahpaheaddjit leat váldán bajás Ođastusa 94 
árvvoštallamis, lea maiddái dehálaš makkár bargohárjehus oahppit ožžot 
dearvvašvuođaásahusain. 
Lea dehálaš sihkkarastit ahte buot oahppit ožžot bargovásáhusa mii addá sin ipmárdusa 
erenoamáš gielalaš ja kultuvrralaš čuolmmain mat sáhttet leat sámi buhcciid ja 
dearvvašvuođabargiid gaskkas. Skuvlla bealis sii berret sihkkarastit dan ovttas singuin geat 
ásahusaid bealis lea ovddasvástádus oahppihárjehussii. Galggašii leat buorit vejolašvuođat, go 
veahkedivššárohppiin lea hárjehus sámi guovlluid dearvvašvuođaásahusain ja Girkonjárgga 
buohcceviesus. 

8.4. Konklušuvdna dearvvašvuođa- ja sosialfágaid 
birra
Sámiin lea guhkes árbevierru ieža dálkut. Formálalaš dearvvašvuođaásahusat bohte 
maŋŋit Sápmái ja dákkár ásahusat leat dávjá čájehan unnán 
ipmárdusa sámegiela ja kultuvrra hárrái. Boađus lea ahte máŋga sámi buohcci leat 
ožžon heajus dahje boastut divššu. Lea danin leamaš ja lea ain guovttilágán 
dearvvašvuođadoaimmat, formálalaš ja eahpeformálalaš, ja nubbi ii luohte nubbái.  Leat maiddái 
stuora kultuvrralaš erohusaid dáža ja sámi mánáidgeassin- ja boarrasiiddikšoárbevieruid gaskkas. 

Dearvvašvuođa- ja sosialfágaid oahppoplánat sisttisdollet hui unnán kulturerohusaid 
birra. Dákkár máhttu sáhttá leat dehálaš vai dearvvašvuođabargit ipmirdit mo addit buori 
divššu sámiide ja eará čearddalaš ja oskkolaš unnitloguide Norggas. Otne leat 
dearvvašvuođa- ja sosialbargiin dávjá heajus vuođđu ipmirdit buhcciid / klienttaid. Sámi joatkkaskuvllain 
sii leat geahččalan váldit mielde fáttáid nugo kulturipmárdusa, sámi álbmotdálkuma, 
giela ja dulkoma. Dat mat ráddjet sámi máhtu geavaheami skuvllas leat oahppoplánat, oahpponeavvováili ja belohahkii 
oahpaheddjiid váilevaš gealbu.
Sámi álbmotdálkun ja árbevirolaš dikšunvuogit leat oalle bures dokumenterejuvvon čálalaš 
gálduin, muhto dávvirvuorkkáin lea hui unnán. Maŋimus jagiid lea čállon oalle ollu sámi buhcciid 
váttisvuođaid birra Norgga dearvvašvuođa- ja sosialdoaimmahagas. 
Dan dihtii go buot dearvvašvuođabargit sáhttet deaivat sámi buhcciid, berre sámi dilit leat sierra fáddá 
buot dearvvašvuođa- ja sosialoahpus. Sámi oahppoplánat dearvvašvuođa- ja sosialfágaid 
vuođđokurssas livččii dehálaš veahkki buoridit dearvvašvuođadivššu sámi 
guovllus ja ovddidit máhtu dán suorggis.
(Govva)
Guohcarássi dahje sumbursku lea dovddus dálkkasšaddu, mii 
ea.ea. lea geavahuvvon desinfiseremii, čuoikka vuostá, 
liikedávddaid, leasmmi ja nuorvvu vuostá.  


Boahtte kapihtalii
Mu fierbmebáikki váldosiidu
sveilund@online.no









¿


Árbevierus fidnomáhttui - 9 


Árbevierus fidnomáhttui
Sámi máhttu fidnofágain
Norsk utgåve: Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

9. Huksenfágat
Ovdal Ođastus 94 ledje máŋga huksenfágas sierra vuođđokursa. Ođastusa maŋŋil lea 
leamaš dušše guokte vuođđokurssa; huksenfágat ja teknihkalaš huksenfágat. Huksenfágaid 
vuođđokurssas leat fágat muorrabargu, muvrenbargu ja ráhkadusbargu. Muhto stuora oasit 
viessohuksemis gullá teknihkalaš huksenfágaide, nugo bohccebargi, dahkkegokči ja 
sirrejeaddji. Ollu huksenbargu gullá maiddái eará fágaide. Fanashuksen lea mekánalaš fágat jus lea 
stállefanas, muorrabargofágat jus lea muorrafanas. Dan dihte go dát bargu lea Norgga joatkkaoahppu birra, ferten ráddjet 
barggu fágaide mat gullet huksenfágaid vuođđokursii. Dat mielddisbuktá ea. ea. ahte in čále maidege rikkis 
sámi fanahuksenárbevieru birra.
Huksenfágaid vuođđokurssa suorgefágaid gaskkas áiggun deattuhit muorrabarggu. Sivva dasa lea ahte dán suorggis 
sáhttá gávdnat eanemus sámi erenoamášvuođaid, ja ahte sámi joatkkaoahpus gávdno ceahkku 
(timbbarhuksejeaddji) JK1 - fálaldat. 
Miehtá máilmmi molsašuddá huksenvieru dálkádaga, ávnnasiid, ekonomiija ja kultuvrra mielde. Norggas 
lea árbevierru ahte orrunviesut huksejuvvojit muoras, muhto ii dárbbaš mannat guhkás lulás Eurohpas ovdal go eai fal 
dušše orronviesut muhto maiddái eanandoallovisttit huksejuvvojit muvrras. Našuvnnalaš huksenvierru lea 
dehálaš vuođđu 
huksenfágaohppui. Norggas leat maiddái guovllolaš huksenárbevierut, sihke orrunviesuin ja 
olggovisttiin leat erenoamášvuođat riikkaosiid mielde. Muhto dakkár guovllolaš 
huksenárbevierut eai leat ožžon stuora saji Norgga huksenfágaoahpus. 
(Govva) 
Okta maŋimus sajiin gos sámit orro gođiin, lei dáppe Gáhppirvákkis, Sáččas. 

9.1. Huksenfágat Sámis
9.1.1. Sámi huksenárbevierru
Sámi guovlluin huksenárbevierus leat muhtin erenoamášvuođat mat bohtet ovdan  
ávnnasgeavaheamis, teknihkalaš čovdosiin, plánačovdosiin ja muhtin estehtalaš sázuin. Dán 
gohččudan dás sámi huksenvierru. Doaba sámi huksenvierru sáhttá oažžut olbmuid 
vuosttamustá jurddašit dárfegođiid birra. Goađit ja lávut leat dieđusge dehálaš oassi sámi 
huksenhistorjjás. Muhto lea maiddái sáhka hirsaviesuin, iešguđetgelágán áittin ja njalain ja 
makkár latnjačoavddus sámit válljejedje go huksegohte muorraviesuid. Sámis mii oaidnit ahte 
huksenárbevierut leat ožžon váikkuhusaid máŋgga bealis. Deanuleagis leat sihke mihtilmas 
sámi viesut goappašiid bealde Deanu, ja seammás čielga váikkohusat dáža huksenmálles 
Norgga bealde ja suopmalaš huksenmálles fas Suoma bealde.
 
(Govva) 
Boarraseamus viesuid gaskkas oba Sámis lea 
St. Georg-kapealla Nievddamis. Dát lea symbola 
nuorttalaččaide ja áidna ortodoksa girku 
Norggas.

Finnmárkku rittus orro eanaš sámit gođiin ovddit čuohtejagimolsuma rádjái. Sis-
Finnmárkkus huksegohte boazosápmelaččat easka birrasiid 1920 hirsaviesuid dálveorohagas. Dan rádjái 
ledje orron lávuin ja gođiin, sihke dálve- ja geasseorohagain. Muhtimat orro dušše lávuin ja gođiin gitta 
maŋŋil nuppi máilmmesoađi rádjái. Maŋŋilis goađit leat unnán 
geavahuvvon ásodahkan, muhto eambbo návehin ja meahcceealáhusain. Go duiskkalaččat 1944 bolde 90% viesuin 
davábealde Ivgovuona, jávkkai maiddái stuora oassi sámi huksenvierus. Dál oidno boares sámi huksenvierru 
Finnmárkkus ja Davvi-Romssas eanaš dávvirvuorkkáin ja boares govain. Dattetge gávdnojit muhtin boares viesut ja 
áittit. Lullelii leat eanet boares sámi viesut seailluhuvvon. Riikkaantikvára čađahii jagiin 1975-95 boares viesuid 
registrerema miehtá riikka. Muhto dábálaččat dán registreremis eai earuhan dáža, kveana ja 
sámi viesuid. Dál Sámedikki birasgáhtten- ja kultursuodjalanossodat lea bargame 
dainna ávdnasiin ja geahččala dan vuođul registreret sámi huksenvieru. 
Soađi maŋŋil ođđasethuksemis válde dávjá unnán muddui sámi huksenvieru ja 
báikkálaš álbmoga sávaldagaid vuhtii. Dan dihtii šattai muhtin sajiin, omd. Gáivuonas, riidu 
eiseválddiiguin. Sis-Finnmárkkus bođii ođđasethuksen maŋŋilis go rittus. Olbmot fertejedje guhká 
orrut bráhkain dahje gođiin. Buoridin dihtii dan dili álggahii danin eiseválddit guktii 
Sis-Finnmárkku ásodatakšuvnna. Vuosttaš ásodatakšuvnnas, birrasiid 1960, ledje báikkálaš 
olbmuid plánačoavddussávaldagat belohahkii vuođđun. Guovdageainnus huksejuvvojedje ollu «Klemet-type»-viesuid, 
maid Klemet Hermansen, gii barggai Guovdageainnu suohkanhálddahusas, lei sárgon. Lean ieš orron dákkár viesus. 
Dáin viesuin lea gievkan mii lea stuorimus latnja. Dat lea ovdamunni olbmuide geat ollu ávkkástallet luondduriggodagaid. Muhto 
nuppi ásodatakšuvnnas, birrasiid 1970, huksejuvvojedje measta dušše norggalaš "typehus", standardiserejuvvon viesut. 
Daid dovdomearka lei ahte gievkan lei beare unni ja stohpu fas beare stuoris. Dát ledje villaviesut gávpogiidda, ii ge atnoviesut olbmuide 
geat barge boazodoalus, eanandoalus ja  meahcceealáhusain. Sivva dasa ahte dákkár viesut huksejuvvojedje Sis-Finnmárkkus 
sáhttá leat sihke váikkuhusat asodatakšuvnnas, viessobáŋkkus, arkiteavttain ja huksenfitnodagain, muhto 
maiddái ahte sámit ieža háliidedje 
dakkár viesuid main lei státus muđuid riikkas. Mu dieđu mielde ii oktage lea dutkan dán ášši. 
Maŋŋilis muhtin dáin viesuin leat rievdaduvvon vai heivet buorebut geavaheddjiid dárbbuide. 
Eanaš sámi guovlluid huksendoaimmas lea dán maŋŋil leamaš dáža málle mielde, dát 
guoská 
sihke orrunviesuide ja almmulaš viesuide nugo skuvllat, dearvvašvuođaguovddáš ja suohkankántuvrrat. 

9.1.2. Ođđa huksen sámi árbevieru mielde
60-logu rájes huksejuvvojedje muhtin visttit mat ledje báidnon sámi huksenárbevierus. Dát visttit ceggejuvvojedje 
guovddáš sámi guovlluin, muhto dábálaččat eai lean sámit geat stivrejedje dan huksema, muhto omd. 
girku ja Norgga Sámemišuvdna. Ovdamearkkat leat Guovdageainnu duottastohpu ja girkut Láhpoluobbalis ja 
Kárášjogas. 80-logu rájes leat boahtán oktiibuot oalle máŋga almmulaš ja privahta visttit main lea 
sámi málle, nugo 
Kárášjogas Samelandssentret ja Sámediggevisti, Guovdageainnus kulturvisti ja Siva-visti ja Porsáŋggus 
Rávttosnjárgga luondduvisti. Vel čielggasit inspirerejuvvon lávvohámis leat julevsámi 
kulturguovddáš árran, ja hoteallat Lujávrris ja Maajejaevries.  

(Govva) 
Gárasavvon skuvla lea ođđa visti mii muhtin muddui lea 
huksejuvvon sámi málle mielde. 
(Govva) 
Lujávri hotealla, Ruošša bealde.

Skuvlavisttiin leat dán rádjái hui unnán muddui sámi 
málle. Hárve buori ovdamearkkaid gaskkas sáhtán namuhit 
Gárasavvona skuvla Ruoŧa bealde. 
Turistaealáhusas leat maŋimus jagiid huksejuvvon máŋga goađi, áitti ja njala. Maiddái leat huksejuvvon 
viesuid mat leat baidnon lávvo- dahje 
goahtehámis. Kárásjoga turistahotealla lea huksen stuora darfegoađi. álttás leat huksejuvvon 
ođđaáigásaš goađit 
mat Altafjord hotell geavaha idjadansadjin. Buolbmágis lea fas turistaráhkanus mas lat máŋga ođđa goađit. 
Tommas, Nesna lahka, lea huksejuvvon «Máilmmi 
stuoramus lullisámi darfegoahti» gos gitta 30 olbmo sáhttet idjadit. 
Máŋga dáin visttiin eai leat árbevirolaš goađit, muhto 
seaguhusat goađi ja viesu gaskkas, sihke konstrukšuvnna ja 
ávnnasgeavaheami dáfus.
Gávdnojit moadde orronviesu mat leat huksen ođđa áiggis, man konstrukšuvdna, 
ávnnasgeavaheapmi ja plánačoavddus lea báidnon goađis.  Dasa lassin leat ceggejuvvon goađit, áittit ja njalat 
ea ea. dávvirvuorkkáin, kulturguovddážiin ja mánáidgárddiin.
Dan dihte go eanet olbmot leat beroštišgoahtán sámi huksenárbevierus, dárbbašuvvo maiddái eanet 
fágaolbmot geat sáhttet dahkat dakkár barggu. Danin leat lágiiduvvon kurssat goahtehuksemis ja sámi huksensuodjalusas. 
Ovdamearkan sáhtán namuhit ahte 1999 čađahuvvui sámi huksensuodjaluskursa kulturguovddážis Sijti 
Jarnge, Aarportes. Sámi 
Kulturmuitoráđđi ja Riksantikvaren ruhtadii kurssa. Ruoŧa bealde lea vistesuodjalusprošeakta Norrbottenis / 
Västerbottenis maid ájtte sámedávvirvuorká jođiha.

9.1.3. Huksenealáhus Sámis
Leat oalle máŋga sápmelačča geat barget huksenbargin. Oassi sis lea fágareive, muhto 
hui máŋggas ii leat olles fágaoahppu. Muhtimat barget sihke huksenbargguin ja eará bargguin. 
Sámi suohkaniin lea unnán muddui iešheanalaš huksenfitnodagat. Gávdnojit iešbirgejeaddji 
ceahkkut, muhto sii dábálaččat eai sáhte váldit badjelasas stuora bargguid. Stuora barggut leat 
mannan dáža fitnodagaide ja báikkálaš huksenbargit leat muhtin muddui beassan bargat sin ovddas. Ovdamearka dihtii 
dalle go Guovdageainnu ođđa dearvvašvuođaguovddáš huksejuvvui (gárvis 2000), ledje sullii 15 entreprisa. 
Daid gaskkas manai dušše vuođđobargu báikkálaš fitnodahkii, earat ožžo fitnodagat 
álttas ja Romssas. Ráhkadusdoaimmas lea eanet báikkálaš fitnodagat, main leat sámi oamásteaddjit. 
Guovdageainnus leat 5-6 báikkálaš mašinentreprenevrra.
Leat muhtin timbbarhuksejeaddjit geat erenoamážit leat bargan sihke árbevirolaš ja  
ođđaáigásaš gođiiguin ja áittiin ja dahkan dan ealáhahkan.  Dás orru leame šaddi 
márkan, ja leat odne unnán olbmot geat máhttet árbevirolaš sámi huksenmálle. Dás lea maiddái 
stuora vejolašvuohta ovdánahttit buktagiid.

9.2. Sámi máhttu huksenfágain
9.2.1. Makkár sámi máhttu?
Makkár sámi máhtu sáhttá gávdnat huksenfágain? Mun oainnán golbma suorggi: 
* Máhttu dan birra mo sámit leat huksen ásodagaid ja eará visttiid áiggiid čađa, makkár 
ávdnasiid ja bargoneavvuid sii leat geavahan. Mo sáhttá dákkár máhttu geavahuvvot boares sámi visttiid 
ođđasithuksemii ja bajásdoalahussii?
* Mo eará čearddaid huksenvierru lea geavahuvvon sámi guovlluin. Man muddui leat leamaš váikkuhus, 
vuosttalašvuohta ja ovttasbargu huksenárbevieruid gaskkas?
* Mo sáhttá min áiggis geavahit osiid sámi huksenvierus go cegge ođđaáigásaš vistiid?

9.2.2. Čálalaš gáldut ja filmmat
Leat hui máŋga čálalaš gáldu sámi huksenárbevieruid birra. Measta buot oppalaš girjjit 
sámi kultuvrra birra čilgejit huksenvieru. Dasa lassin leat máŋga unna girjjáža ja artihkkala, maid 
dábálaččat dávvirvuorkábargit, antropologat ja dáža arkiteavttat leat čállán. Ii 
baljo leat mihkkege maid sámi fágaolbmot, nugo huksenbargit, huksenfágaoahpaheaddjit ja arkiteavttat leat čállán. 

Eanaš gálduin leat govat ja/dahje sárggosat mat čájehit sámi gođiid ja áittiid. Muhtin 
sárggosat ja čilgehusat leat nu buorit ahte dat dohkkejit bargočilgehussan. Sámi gođiid ja 
áittiid birra han gávdno ollu gáldut, muhto lea unnán viessohuksema ja stohpoortnega birra. Ii 
oktage girji muitala oba Sámi huksenvieruid birra, ii ge gávdno oktage girji mii lea 
heivehuvvon skuvlla várás.
Lean gávdnan 74 čálalaš gáldu, daid gaskkas leat sullii 16 (unnit go 1/4) maid sámit 
leat čállán. 5 leat dušše sámegillii (4 davvisámegillii, 1 lullisámegillii), 5 sámegillii ja 
dárogillii,  45 dárogillii, 14 ruoŧagillii, 3 suomagillii, ja 1 eŋgelasgillii. Okta girji leat 
suomagillii ja eŋgelasgillii. 
Finnmárkkus leat boares visttit registrerejuvvon. Dát dieđut gávdnojit suohkaniid ja 
fylkka kántuvrrain, eai leat vel almmuhuvvon. 
Mu dieđu mielde ii leat dahkkon maidege čoaggit ja ovddidit huksenfágaid 
terminologiija, erret dan maid sáhttá gávdnat namahuvvon gálduin, goahteráhkadusaid birra ja Konrad Nielsena 
sátnegirjjis. 
Lean gávdnan 3 filmma goahtehuksema ja lávvoceggema birra. 
Listu mii čájeha girjjálašvuođa ja filmmaid lea mildosis 1.3.

9.2.3. Dávvirvuorkkát
Máŋga dávvirvuorkkás leat goađit, áittit, njalat ja eará boares visttit sámi guovllus, jogo originalan 
dahje rekonstrukšuvdnan. Girjjálašvuođalisttus leat čállosat mat muitalit 
eambbo muhtin visttiid birra.
 
 (Govva) 
Davvirvuorkkáin ii gávdno dušše fal dološ 
áiggi huksenhistorjjá, muhto maiddái 
biergasiid ođđaset áiggis. Jáhkovuonas 
gávdnen dán betongaseaguheaddji.

Gođiid ja viesuid huksenvierru 
lea molsašuddan báikkálaš dárbbuid ja 
vejolaš huksenávdnasiid mielde. Danin 
sáhttá earuhit vistešlájaid iesguđege 
guvlluin. Eanaš báikkálaš 
dávvirvuorkkáin leat dušše goađit ja 
visttit mat bohtet lagasbirrasis.

Muhtin stuorát dávvirvuorkkáin, nugo Sámi dávvirvuorkkát Kárášjogas, Romssa 
dávvirvuorká, Norsk Folkemuseum, ájtte Johkamohkis ja Sámi musea Anáris, leat visttit mat 
bohtet maiddái eará guovlluin, nu ahte lea vejolaš veardidit omd. lullisámi ja davvisámi 
gođiid. Máŋga dávvirvuorkká čájehit bargoneavvuid mat leat geavahuvvon muorrabargui. 
Namahuvvon goahteprošeavttas Kárášjoga joatkkaskuvllaoahppit fitne dávvirvuorkkás 
guorahallat goahteráhkadusa. Dát lea buorre bargovuohki, sihke huksenfágii ja eara surggiide, 
omd. fágain nugo sámi kulturmáhttu ja historjá.
Listu mii čájeha maid lean gávdnan dávvirvuorkkáin, lea mildosis 2.3.
        Dávvirvuorkkáid lassin leat muhtin sajiid sámi visttit suodjaluvvon álgovuđolaš 
birrasis. Ovdamearkkat leat girkobáikkit dÁrfrvesjávrris ja Ongkeres Ruoŧas ja Ohcejogas 
Suomas. 
(Govva)  
Snihkkárbiergasat ájtte dávvirvuorkkás. 

Moadde Fotefar mot Nord-prošeavtta  leat sámi visttit mat leat ovddestuvvon. Earret eará 
mii gávdnat dan Nordlánddas suohkaniin Báidár, Raavrvihkr ja Aarporte. 


Áiti
Áiti - áiti
maid don muitalat
go don čuožžut dievážin
Du maddaga lea muoldu borran
Du čuolmmaid lea ilbmi loaktan
čužžut, čužžut ja muital
da áiggi 
mii lea mannan
Paulus Utsi

9.2.4. Njálmmálaš gáldut
Vaikko ollu lea čállon sámi huksenvieru birra, gávdno ain boares sámit geain lea máhttu mii ii leat 
čállon. Lea dehálaš dokumenteret sin máhttu, ja fievrridit dan viidásit, ea.ea. 
skuvlla bokte. Buorre ovdamearka dasa lea lullisámegiel girjjáš «Guktie derhvie-gåetiem 
tseegkedh». Girjjáš ráhkaduvvui goahtehuksenkurssas, gos Gustav Kappfjell rohki lei 
bagadallin, ja oasseválddit dokumenterejedje huksenproseassa teavsttaiguin, sárgosiiguin ja 
govaiguin.
Gávdnojit maiddái muhtin nuorra sámit geat leat oahppan boares huksengálgga, geat 
sáhtet doaibmat bagadallin skuvllas. 

9.3. Huksenfágat sámi joatkkaoahpus
9.3.1. Historjjálaš ovddideapmi
Sámi joatkkaskuvllas, Guovdageainnus, lei snihkkároahppu álggu rájes, 1952, ja ceahkkusuorgi sullii 1980 rájes. Muhtin 
áiggi lei goappašiid suorggis 2-jagaš fálaldat. Sihke snihkkár- ja ceahkkusuorgi heaittihuvvojedje 80-logu loahpas, danin 
go skuvlla hálddahus háliidii vuoruhit oppalašfágaid. 90-logu gaskamuttu rájes lei goappašiid sámi 
joatkkaskuvllain huksenoahppu rávesolbmuidkursan, ovttasbargguin AMO-guovddážiin álttás. Lei huksenfágaid 
vuođđokursa, ceahkku joatkkakursa 1 ja JK2 - teoriija. Maŋŋilis leat goappašiid skuvlla álggahan huksenfága 
dábálaš joatkkaoahppun. Kárášjogas molsašuddá vuođđokurssa ja ceahkku JK1 gaskkas, 
nu ahte ođđa oahppit álget juohke nuppi jagi. Guovdageainnus lea huksenfágaid vuođđokursa guovtti jagi badjel, 
jurddašuvvon ohppiide geain leat oahppanváttut, nu ahte dás maiddái álget oahppit juohke nuppi jagi. 

9.3.2. Oahppoplánaid sámi sisdoallu 
Sámi huksenárbevierru, mii dás lea čilgejuvvon, ii boađe ovdan oahppoplánain mat geavahuvvojit sámi 
joatkkaskuvllain. Makkár bohtosat dás lea, boahtá bures ovdan Ođastus 94 árvvoštallamis, mii lea 
čállon dan vuođul maid huksenfágaoahpaheaddjit leat muitalan:  
Huksenfágaid diibmoplánas lea oahppanávdnasat mat gusket olles riikii, ja lea hui unnán sadji dasa mii lea 
báikkálaš ja erenoamáš. Virggálaš ulbmil lea oahpahit ceahkkuid geat sáhttet doaibmat miehtá 
riikka. Sámi sisdoallu váilu sihke oahppoplánas ja oahppogirjjiin ja dát lea unohas danin go skuvllas ja birrasis lea 
muđuid ollu sámi kultuvra. 
... Lagamus maid oahpaheaddjit bohtet sámi huksenvieru JK1 ceahkku suorgefágain lea ahte 
oahppit galget: «dovdat riikka huksenvieru deháleamus ovddidansázuid ja fága historjjá ja iešvuođa ja sáhttit 
árvvoštallat fágaid riikkaidgaskasaš ovdaneami ektui».  Vuostážettiin 
sitahta ii cealkka maidege báikkálaš huksenvieru birra, muhto riikka huksenvieru oppalaččat. 
Nubbi lea ahte berrešii čállot ahte oahppit galget máhtit báikkálaš huksenvieru, danin go dan 
láhkai oaččušeimmet buorebut ovdan dan mii lea erenoamáš ja dehálaš sámi 
báikkálaš 
servodahkii.
Ii boares oahppoplána ge vuoruhii sámi sisdoalu. Muhto ohppiin ledje eanet praksisbeaivvit 
ja unnit teoribeaivvit go dat mii lea otne. Dat attii vejolašvuođa cegget moaddelágán visttiid."
9.3.3. Oahpaheami sámi sisdoallu
Árvvoštallanrapporttas muitalit huksenfágaoahpaheaddjit man muddui sii nagodit oažžut sámi sisdoalu ovdan 
oahpaheamis:
"Lea miellagiddevaš geahččat mo boares sámi visožat, huksejuvvon luondduávdnasiin, doibme, jus veardida 
otná standardviesuid ektui, mat leat huksejuvvon ođđaáigásaš ávdnasiin. áimmahuššat 
sámi huksenvieru oahpaheaddjit fertejit ieža dahkat buot barggu, ja lea, nugo juo lea geažuhuvvon, maiddái gažaldat lea 
go áigi dahkat dan. 


 (Govva) 
Sámi fidnooahppu huksenfágain?  

Dieđusge ii leat boastut oahpahit ceahkkuid geat sáhttet doaibmat miehtá riikka. 
Muhto dasgo oahppit orrot sámi servodagas, šaddá ehtalaš gažaldat makkár beroštumiid fagoahpaheaddjit 
galget áimmahuššat. Galget go deattuhit sámi huksenvieru dainna bohtosiin ahte norggalaš "bindingsverkstype" 
oažžu unnit beroštumi, dahje galgá go dáža huksenmálle leat oktoráđalaš?  Dát 
šaddá juohke oahpaheaddji čuoldameahttun čuolbma. 
Fágaoahpaheaddji cealká nu: "Mu sávaldat lea hukset viesuid eambbo sámi huksenvieru mielde, muhto čuolbma lea ahte 
mis buohkain lea ovddasvástádus dasa ahte oahppit ohppet oppalaš huksenvieru dainna jurdagiin ahte sii galget oažžut 
barggu vaikko gos riikkas go gerget. Dákkár dilemma buohta, vállje baicce eret dan mii lea unnimus dehálaš ohppiid 
boahteáigái.." Fágaoahpaheaddji cealká dás iežas sáváldaga, muhto geažiha seammás ahte 
dát ii heive oktii márkana sávaldagaiguin. Ođastus 94:in suorgeoahppa šattai sierra suorgefága ceahkku 
joatkkakurssas. Oahppit galget sáhttit čilget váldosázuid ceahkkofága historjjás, našuvnnalaš ja 
báikkálaš árbevieruid, ja mo 
viessomállet leat rievdadan áiggiid mielde. Sii galget vel oahppat ipmirdit árvvuid maid 
ovddit giehtabargit leat ráhkadan.  Dán láhkai lea ođđa oahppoplána buoret go ovddit oahppoplána. Muhto 
suorge- ja bargoneavvooahppa lea hui oppalaš ja unnán deattuha báikkálaš diliid ja vel unnit sámi diliid."
           
1997 čađahii Kárášjoga Sámi joatkkaskuvla huksenfágaid vuođđokursa hui 
miellagiddevaš prošeakta. Sii hukse bealljegoađi ja čatne huksenbarggu kulturipmárdussii. 
Dát  prošeakta lea govvahallon interneahtas, muhtin skuvlaprošeaktaráiddus. 
Das mii gávdnat prošeavtta ulbmila birra: 
-       Buorebut oahpasmuvvat sámi kultuvrrain praktihkalaš barggu bokte. 
-       Lasihit máhtu ovttastusa birra, eallima, eanadaga ja oskumušmáilmmi gaskkas. 
-       Lasihit máhtu sámi huksenvieru ja eallinvuogi birra. 
-       Seailluhit máhtu goahtehuksema birra.
Muitaluvvo prošeavtta birra: 
"Oahppit fitnejedje Sámi dávvirvuorkkáin, gos ožžo čilgehusa bealljegoađi birra. 
Lohkanávdnasaiid vuođul ohppe oahppit mo goahti lea konstruerejuvvon ja buot huksenosiid 
sámi namaid. Sii ráhkadedje sárggastusaid, gos maiddái čilge goađi ortnega birra, nugo árran, 
gievkanoasi, orrun- ja oađđinsaji jna. Dološ áiggis ledje čielga njuolggadusat dasa gos 
iešguđetge bearašlahtus, biiggáin ja reaŋggain lei iežas sadji dollagattis ja gos guossit galge 
čohkkát. Ráhkaduvvui maiddái sierra sárggastus gos dát bođii ovdan. Oahppit ohppe maiddái 
goađi birrasa birra ja gaskavuođa birra vuoiŋŋalaš máilbmái ovdal risttalaš áiggi. Sii adde 
čálalaš bargguid dan birra maid ledje oahppan. Oassin prošeavttas lei ovttas cegget 
bealljegoađi. Barggus govvidedje. Ráhkadedje maiddái čájáhusa - planšat main ledje 
teavsttat ja govat." 

Čavčča 2000 serve Sámi joatkkaskuvla ja boazodoalloskuvla huksenfágaid 
vuođđokurssa oahppit bargui ođđasithukset goađi Návuonas.  

Sámiid dávvirvuorkkát leat dál váldán oktavuođa Kárášjoga Sámi joatkkaskuvlla 
huksenfágaoahpaheddjiiguin ja jearran sáhttet go sii veahkehit sin ovddeštit muhtin boares 
visttiid. Skuvla áigu atnit dán bargu praksisan ceahkku JK1 ohppiide. 
Maiddái eará joatkkaskuvllain lea sámi huksenvierru leamaš mielde oahpaheamis, muhto nu 
guhkás go mun dieđán dušše teoriijaoahpus. Lea leamaš oahpaheaddji duohken man muddui 
dát lea dahkkon, mun dieđán ahte Hammerfeasta joatkkaskuvllas lea leamaš veahá oahppu 
sámi huksenvieruid birra.  

(Govva)Sámi árbevirolaš huksenmálles lea stuora erohusat guovllus guvlui. Dát 
lea mihtilmas nuortalaš goahti, mii čuožžu Sámi Museas Anáris. 
 
Čoahkkáigeassun oahpu sámi sisdoalus sáhttit dadjat ahte lea gal dahkkon juoidá, 
muhto oahpaheaddjit sávvet ahte sis lei sadji dahkat eambbo. Sii dovdet oahppoplánaid ja 
gáibádus ahte galgá leat riikkadássásaš máhttu hehttehussan deattuhit sámi diliid eanebut.
 
9.4. Konklušuvdna huksenfágaid birra
Mii sáhttit vuohttit oktilaš goahtehuksenárbevieru geađgeáiggi rájes min áiggi rádjái. 
Sámi guovlluin leat sihke orronviesuin, olggovisttiin ja áittiin erenoamášvuođat. Muhtin sázut leat 
báikkálaččat, earát fas oktasaččat stuora oasis Sámis. Goađit ja áittit leat bures 
dokumenterejuvvon dávvirvuorkkáin, govain ja čálalaš gálduin. Go guoská orronviesuide, gávdno 
maiddái muhtin dokumentašuvdna, muhto dás lea ain dárbu dutkat. Huksenbiergasat leat bures dokumenterejuvvon.
Maŋimus jagiid leat eanet olbmot beroštišgoahtán goahtehuksemii ja máŋga goađi leat ceggejuvvon earret 
eará dávvirvuorkkáin, turistaealáhusas ja sámi mánáidgárddiin. Sámi ásahusat ja searvvit 
leat lágiidan goahtehuksenkurssaid. Goađit leat ovddeštuvvon dahje huksejuvvon boares málle mielde, seammás go 
ovdánahttojuvvo ođđaáigásaš goađit. Moadde 
ođđaáigásaš orronviesu leat maiddái huksejuvvon, mat leat báidnon goahteárbevierus 
ráhkadusas ja ávnnasgeavaheamis. Moadde sámi snihkkára leat dahkan goahtehuksema eallámuššan.
Maiddái soađi maŋŋil lea sámi guovlluid ásodathuksemis leamaš muhtin 
erenoamášvuođat, muhto buorre muddui dát leat jávkán ja dan sádjái leat boahtán "typehus" 
mat eai váldde vuhtii sámi árbevieru ja dárbbu ávnnasgeavaheamis ja plánačovdosis.
Huksenfágaid vuođđokurssa oahppoplána namuha dušše ahte oahppit galget 
oahpásmuvvat riikka huksenvieruin, ceahkkofága JK1 plána čállá veahá báikkálaš 
huksenvieru birra. Muhto sámi dilit eai leat erenoamážit namuhuvvon. Sámi joatkkaskuvllaid 
huksenfágaoahpaheaddjit háliidivčče oahpahit sámi huksenárbevieruid, muhto vásihit 
vuostalašvuođa oahppoplánaid ja ealáhusa gáibádusaid ektui.  
Lea otne šaddi beroštupmi sámi huksenárbevierus ja dát berrejit sáhttit oažžut stuorit 
saji oahpus sámi joatkkaskuvllaid ja maiddái eará joatkkaskuvllain sámi guovllus. Sámi 
huksenárbevierut berre leat oassin dábálaš oahpaheamis. Dát mearkkáša ahte dat berre sisa 
buot oahppoplánaide, berre ráhkaduvvot sierra oahpponeavvut ja oahpaheaddjit fertejit oažžut 
lasseoahpu.     
Deháleamus vuohki oažžut sámi máhttu sisa huksenfágii šadda leat dahkat dan oassin 
praktihkalaš barggus, omd. ahte oahppit hukset goađi. Doppe gos gávdnojit sámi snihkkárat 
geat erenoamážit hukset gođiid ja visttiid sámi huksenárbevieru mielde, sáhttá geahččalit 
diktit ohppiid bargat ovttas singuin. Dasa lassin sáhttá klássa fitnat 
dávvirvuorkkáin ja eará ásahusain main leat goađit ja boares sámi visttit. Oahppomátkkiin 
sáhttá maiddái muhtin muddui guorahallat orronviesuid huksenvieru, vaikko eai leat nu 
máŋga boares viesu Finnmárkkus ja Davvi-Romssas. Vaikko vel váillojit oahpponeavvut, 
gávdnojit máŋga čálalaš gáldu maid oahppit sáhttet geavahit omd prošeaktabargui. 


________________________________________________________
Boahtte kapihtalii
Mu fierbmebáikki váldosiidu
sveilund@online.no








¿


Árbevierus fidnomáhttui - 10 


Árbevierus fidnomáhttui
Sámi máhttu fidnofágain
Norsk utgåve: Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

10. Mekánalaš fágat
Dat maid mii otne gohččodit mekánalaš fágaid skuvllas lea joatkka das mii álggus gohččoduvvui 
«ruovdi ja metálla», maŋilis "mašiidna ja mekanihkár". Vaikko fága otne maiddái sisttisdoallá sihke 
plástta ja dihtorgieđahallama, lea deháleamus ain ruovddi ja metállaseaguhusaid gieđahallan; fuolahasčuohppan, 
plastalaš gieđahallan ja oktiibidjan. 
Metállagieđahallan siskkobealde lea dárbu rádjet mii gullá mekánalaš fágaide. Anán 
dás barggu ruovddis, veaikkis, alumiinnas ja dáid seaguhusain mekánalaš fágan, ja silba-, golle- ja 
datnegieđahallama fas duodjin.
Historjjálaččat mekánalaš fágat álge ruovdeáiggis, muhtin láhkai velá 
bronšaáiggis, ja fága vuosttaš "fágaolmmái" lei rávdi. Rávdefidnu lei dehálaš oassin 
mekánalaš fágain gitta 1960-
70-logu rádjái, sihke bargoeallimis ja skuvllas. Otne lea dán boares fágamáhtus stuora oassi jávkán.  Oasit 
rávdefágas jotkkojuvvo stáli báhkkagieđahallamis, nugo buoššodeapmi ja devkkodahttin, belohahkii 
maiddái sveisen, jugaheapmi ja dollačuohppan. Muhto dan mađe go otne báhkkada stáli vai hábmet dan, de 
geavaha dábálaččat gássaboalddáma álvvi sádjái. 
Muhtin fágaolbmot leat geahččalan ealáskahttit rávdeárbevieru. 
Fuolahasčuohppan sáhttá vuohttit ruovttoluotta dassái go šliipegohte sádjingeđggiin, muhto fága 
lea vuosttamustá boađus industriála revolušuvnnas, go geavahišgohte elfámu jođihit 
bovrenmašiinnaid ja várvviid. 
Mekanihkarfágat álge industriála revolušuvnnain, ja dađistaga earuhedje eanet 
surggiid. Leksikon mii almmuhuvvui 1912 čállá ahte mekanihkar lea olmmoš gii 
bajásdoallá mašiinnaid industriijas, dakkár mii maŋŋilis gohččoduvvui industrimekanihkarin. 
Sierra fitnut fievrrutmekanihkarin eai gávdnon vel. Maŋŋilis šadde sierra fitnut ja oahput biilamekanihkarin, 
girdimekanihkarin, eanandoallomašiidnamekanihkarin jna.  

(Govva)
Boares ja ođđa fievrrut. Rišlareahka ruovdeáisain.

Sáhttá dadjat ahte mekánalaš fágain leat guokte váldooasi: ráhkadit ja divvut. Ovddit 
vuođđokursa ruovdi ja metálla dahje mašiidna ja mekanihkar deattuhii dušše fal metálladiŋggaid 
ráhkadeami. Dađistaga lea oahppu deattuhan eambbo divvunbarggu, muhto dát oassi lea ain unnit go beali 
vuođđokurssas. Nuppi bealde lávejit oahppit erenoamážit beroštit divvunbarggus. Ođđa 
oahppoplánain mii bođii 1980-logu loahpas ja maŋŋilis Ođastus 94:in lea mekánalaš fágaid 
vuođđokursa ožžon eambbo elektro ja automatiseren. áiggun dás čállit dušše 
árbevirolaš mekánalaš fágaid birra.

10.1. Mekánalaš fágat Sámis
10.1.1. Historjjálaš duogáš
Leat gávdnon ollu dološ metálladiŋggat mat sámit fertejit leat atnan. Vaikko lea čállon ollu sámiid 
čoarve- ja muorrabarggu birra, lea hui unnán gávdnamis metállagieđahallama birra. 
Váillevaš gáldut dagahit ahte dávjá sáhttá dušše duođáštit sámi 
geavaheami. Gažaldat man muddui dát lea maiddái sámi buvttadus, báhcá 
vástitkeahttá. 
Erenoamážit ruoŧa gáldut čuoččuhit ahte sámiin ii leat leamaš iežaset 
metálladiŋggaid buvttadus.  Muhtin girjjis sámi 
kultuvrra birra čuoččuhuvvo ahte «Datni lea áidna metálla maid sámit leat ieža 
gieđahallan....»  ja Vaapsteguovllus muitala nuppi girji: «Metállas eai ráhkadan sámit makkárge 
ruovttodoallobiergasa. Visot maid dárbbašii, son osttii, ja dat ii lean ollu ge.» Boazodoalloinspektevra Kristian Nissen celkkii 1920:s 
sullásaš oainnu: "Niibbiide gullá, lassin nađđa ja dohppa, vuosttážettiin dearri. Dearri han lea oalle 
hárve sámi bargu. Gal gávdná muhtin sajiin sámiid rávdin, muhto dát lea sámiide ohppojuvvon 
duodji. Niibbit, ákšut ja eará stálle- ja ruovdegálvvuid leat sámit muđuid álo láven oastit 
ránnjáin, dážain, laddelaččain ja ruoššain. Ii ge eará metállabarggu leat sámit 
bargan namuhanveara ollu."  
Dáinna čállosiin háliidan čájehit ahte dát garra čuoččuhusat eai doala deaivvasa 
miehtá Sámi. Dieđut maid lean gávdnan árvala ahte dás leat stuora erohusat guovllus guvlui. 
Muhtin guovlluin sámiin orru leamaš unnán metállabuvttadus, muhto eará guovlluin fas sii eai leat dušše 
ráhkadan alcceseaset ruovdediŋggaid, muhto maiddái dáhkon dážaid várás. Dilli maid ruoŧa 
gáldut čilgejit orrot baicce leame spiehkasat go njuolggadus. 
Boarráseamus metálladiŋga mii lea gávdnon Norggas lea jáhkimis veaikeniibi Várjagis, mii lea sullii 4000 jagi 
boares.  Davvi-Norggas leat gávdnon muhtin bronšadiŋggat, eará osiin Sámis lea gávdnon eambbo. Eanaš 
bronšadiŋggat mat leat gávdnon Sámis leat jáhkimis eará čearddat ráhkadan, muhto 
bronšaleikun lea dovddus unnimusat Matta-Várjjagis ja Guoládatnjárggas.  Ruovdebiergasiid geavaheami sámiid 
gaskkas lea maiddái čielga váikkuhus ránnjáálbmogiin. Ii leat vel čielggas man muddui sámit 
ieža ráhkadedje ruovddi jeaggemálmmas, go leat gávdnon hui unnán ruovdebuvttadusbázahusat Sámis. In 
leat gávdnan vissis duođáštusa ahte lea leamaš ruovdebuvttadus Finnmárkkus 
ovdal go Sydvaranger álggahuvvui 1900-logu álggus.
Unnimusat 1600-1700-logu rájes lea dovddus ahte muhtin guovlluin ledje máŋga sámi 
rávddi, geat maiddái vuvde buktagiid dážaide. 1700-logus ledje eanaš rávddit Viesterális sámit.  
Dát rávddit barge dábálaččat maiddái lotnolaš ealáhusain, sáhtte omd. leat 
snihkkárin, eanandoalu ja guolásteami lassin. Go dán barggu oktavuođas lean mátkkoštan 
Sámis, lean gullan sámi rávddiid birra Snoasas, Sørfoldas, Divttasvuonas, Gáivuonas, Porsáŋggus, 
Kárášjogas, Davvesiiddas, Unjárggas, Anáris ja Ohcejogas. Dát čájeha ahte lea leamaš oalle 
viiddis sámi rávdeárbevierru, unnimusat Norgga ja Suoma bealde. Kárášjogas lea 
Strømeng-bearrašis rávdeárbevierru 1700-logu rájes. Boares bádji lei anus gitta 1950-logu rádjái 
ja lea ain anihahtti.  Muhtin sajiin Finnmárkkus muitaluvvo ahte vuosttamustá ledje láddelaččat geat ledje 
rávddit. Sis lei rávdemáhttu mielde go fárre davás. Guovdageainnus lean gullan sihke orru ja 
golgoláddelaš rávddiid birra. Lea váttis čilget oba Sámi rávdeárbevieruid, go lea 
čállon unnán dán birra. Eanaš sajiin gos lean leamaš muitalit ahte rávdeárbevierru dál lea 
jávkán. 
Moderniseren ja mekaniseren bođii muhtin láhkai maŋit sámi guovlluide go máŋga eará guovlluide 
Dávviriikkain, muhto otne mii sáhttit dadjat ahte sámit leat váldán atnui mekánalaš veahkkeneavvuid 
sullii seamma ollu go dážat. Nu guhkás go mun dieđán ii oktage leat čállán 
čoahkkáigeasu mekaniserema birra Sámis. Mun in ge leat dahkan vuđolaš 
guorahallamiid dán áššis, muhto áiggun namuhit moadde historjjálaš dieđu, eanaš 
Guovdageainnus, man geahččalan čatnat mekánalaš ohppui ja bargui. 
 (Govva)
Ole Johan Nicodemussen lea váldán vára vuosttaš fanasmohtoriid mat bohte 
Jáhkovutnii. 
 

Vuosttaš mašiinnat mat bohte dáluide, ledje goarrunmašiinnat, vuosttaš bođii Guovdageidnui sullii 1890. 
Vuosttaš mohtorfievru lei johkafanas maŋŋegeašmohtoriin. 
Poastafanas mii fievridii poastta Guovdageaineanu mielde,Virdnejávrris bajás, oaččui  
mohtora juo 1920. Geainnut huksejuvvojedje maŋŋit sámi guovlluin. Soađi rádjái ja velá guhkit lei 
fievrideapmi buorre muddui herggiiguin, heasttaiguin ja fatnasiiguin. 1950-logu álggos bođii snowmobil, mas ea ea. lei ruvttu 
Guovdageainnu ja Kárášjoga gaskkas. Mekánalaš veahkkeneavvut šadde dábálažžan 
60-logus. álggos bođii traktor, vuosttaš bođii Guovdageidnui 1954. Maŋŋilis bođii skohter, mii  60-logu 
loahpas šattai dábálažžan boazodoalus, ja maŋŋilis buohkaidopmodat sihke meahcceealáhusain ja 
ástoáigegeavaheapmái. Dalle go hearggi sadjái bođii skohter, fertejedje reagat heivehuvvot dasa. Belohahkii bohte 
ođđa reahkašlájat mat ledje ráhkaduvvon skohtera várás, belohahkii geavahedje boaresmálle 
heargereagaid, muhto earálágán áissaiguin. Ráhkadedje ruovdeáissa, maid čatne pateantalohkiin 
skohtergeahččái.  (Dákkár áisa lea leamaš hui bivnnuhis oahppibargu Sámi joatkkaskuvllaid 
mekanálaš oahpus.)

(Govva)
Boares ja ođđa skohter, árbevirolaš ja ođđaáigásaš reahka Guovdageainnus.
 
Biila šattai maid buohkaidopmodahkan. 80-logus bohte meahccefievrrut, erenoamážit 
njealljejuvllat mohtorsihkkal, man atnu birra lea leamaš riidu, sihke boazodoalus ja muđuid. 
Maiddái eará mekánalaš veahkkeneavvut váldojedje atnui boazodoalus ja meahcceealáhusain, omd. 
mohtorsahá ja elrávdnjeaggregahta. Ruovttodoalus šadde mekánalaš ja elektralaš veahkkeneavvut 
dađistaga dábálažžan nugo muđuid riikkas. Dán ovdaneami geažil šattai stuorát 
beroštumi mekánalaš bargui ja dárbbašuvvui olbmot geat máhtte divvut. 
Rittus oažžugohte sámi guolásteaddjit mohtorfátnasiid gaskal sođiid. Dađe mielde go válde 
mekánalaš veahkkeneavvuid atnui, ohppe olbmot maiddái bajásdoallat ja divvut daid. 
Máŋggas šadde čeahppes mekanihkarin, velá fidnoskuvlla haga. 
Dušše unná oasáš dáin boarráseamus mekánalaš veahkkeneavvuin leat vurkejuvvon.
(Govva)
Dakkár bargosajit eai baljo gávdno šat Sámis. Sydvarangera 
mekánalaš barggahat, Girkonjárga 1988.  

10.1.2. Erenoamášvuođat mekánalaš fágain Sámis otne 
Sámi siseatnan- ja vuotnaguovlluin lea unnán industriija. Eai leat máŋga bargosaji 
industriijamekanihkarin, sveisejeaddjin eai ge mašiidnabargin. Muhto dán guovllus lea ollu 
mohtorfievrrut, unnimusat seamma ollu go riikka gaskamearri. Biillaid lassin dáppe leat ollu 
meahccefievrrut, nugo skohterat ja njealljejuvllágat. Leat oalle ollu traktorat ja eará 
eanandoallomašiinnat, rahkadusmašiinnat ja guorbmebiillat. Gávdnojit moadde unna 
divohagaža mat sáhttet divvut ja fuolahit fievrruid, muhto eanaš váilojit almmolaš dohkkeheami. Divohagain barget 
unnán olbmot geain lea fágareive. Fievrodivuhagaid lassin dárbbašit njuovahagat ja muhtin unna 
buvttadusfitnodagažat mekanihkariid.
Máŋggas, geain lea váldán unnit dahje eanet mekánalaš oahpu barget eanandoalus dahje  
boazodoalus, vuoddjin, vistebearráigeahččin, bensiidnastašuvnnas dahje eará barggus gos sii sáhttet atnit 
ávkin osiid das maid leat oahppan mekánalaš oahpus. Ovdal leat ruvkkit maiddái addán máŋgga bargosaji 
olbmuide geain lea mekánalaš oahppu, muhto dál ii leat nu ollu ruvkedoaibma jođus. 

10.2. Sámi máhttu mekánalaš fágain
10.2.1. Makkár mekánalaš máhttu?
Mii sáhttit juogadit sámi máhtu mekánalaš fágain guovtti váldooassái:
* Máhttu sámi metállagieđahallanárbevieruid birra 
Dainna oaivvildan ruovde- ja veaikeseaguhusaid gieđahallama átnunbierggasin, go dát bargu 
lea dahkkon Sámis ja/dahje sámit leat dahkan dan. Gieđahallanvuogit leat dábálaččat seamma 
go eará čearddat leat geavahan, muhto muhtin ađat leat rievddalmasat dahje erenoamážit ollu anus sámi 
kultuvrras. 
* Máhttu mekánalaš veahkkeneavvuid birra, mat leat erenoamáš dehálaš sámi servodagas. 
Min áiggis dát guoská erenoamážit meahccefievrruide ja reagaide/jorriide dasa. 
Fievrobuvttadus ii gávdno Sámis, muhto leat ráhkaduvvon jorrit ja reagat. 

10.2.2. Čálalaš gáldut
Mekánalaš fágaid birra leat, sámi oktavuođas, ollu unnit čálalaš gáldut go eará 
Sámi joatkkaskuvllaid fidnofágaid birra. Lea unnán gávdnamis sihke sámi 
metállagieđahallanárbevieruid birra ja maiddái sámi guovlluid mekaniserema birra. Dasa lassin leat unnán 
oahppogirjjit dain mekánalaš fáttáin mat leat erenoamáš áigeguovdilat sámi guovlluin, nugo 
meahccefievrruid divudeapmi. Eai gávdno oppanassiige prentejuvvon gáldut 
maid sámi fágaolbmot leat čállán. In leat nagodan gávdnat ovttage prentejuvvon sámegiel 
fágateavstta, in ge čáppagirjjálaš teavstta mekánalaš birrasis. 
Lean gávdnan dušše 21 čálalaš gáldu, ja eanaš dáin gálduin leat hui unnán 
dieđut. Omd. sáhttá muhtin girjjis leat dušše moadde cealkaga mekánalaš fágaid birra. Dáin 
gálduin lea unnán maid sámit lean čállán, jáhkimis dušše 6-7 gáldu (sullii 1/3). 6 
gáldu leat sámegillii dahje sámegillii ovttas eará gielaiguin, 8 dárogillii, 6 ruoŧagillii ja 1 suomagillii. 
1999 almmuhuvvui mekánalaš fágaid sátnelistu, mas leat definišuvnnat ja jorgalus  dárogillii, suomagillii ja 
eŋgelasgillii. Dáid tearpmaid leat Sámi giellaráđđi dohkkehan.
In leat gávdnan áššeguoskevaš filmmaid dán fágasuorggi birra. 
Girjjálašvuođalistu lea mildosis 1.4.

10.2.3. Dávvirvuorkkát ja privahta čájáhusat
Dávvirvuorká galgá vuosttamustá čájehit atnubiergasiid ja čiŋaid mat leat leamaš anus 
áiggiid čađa. Buorre dávvirvuorká berre maiddái čájehit osiid buvttadusproseassain mat leat 
dáid diŋggaid duohken. Dávvirvuorkkáin sihke dávviriikkain ja eará riikkain lean gávdnan 
bájiid, muhtimin velá anus, nu ahte doaibma ealli dávvirvuorkán . Dušše oktii lean oaidnán 
čájáhusa mii čájehii álgoálbmoga rávdebarggu, nammalassii nenetsalaš rávdi 
Etnográfalaš dávvirvuorkkás St. Petersburggas. Teknihkalaš dávvirvuorkkáin sáhttá 
gávdnat ollu mii čájeha mekánalaš fágaid ovdáneami; boares bovrenmašiinnaid ja várviid, 
boarráseamus fievrruid ja lievlamašiinnaid.
 
(Govva)Ruovttus dahkkon geresruovddit 
Guovdageainnu gilišillju.  

 Makkár boares diŋggaid sáhttá vuordit gávdnat sámi čoakkáldagain, mat gusket 
mekánalaš 
fágaide? Oainnán golbma ášši mat mu mielas berrejit leat mielde: Vuosttamustá ruovdebiergasat mat 
sámit leat duddjon ja/dahje geavahan. Nubbi lea čájehit rávdefága, mii lea leamaš dovddus miehtá 
Sámi. Loahpalaččat ovdamearkkat mat čájehit teknihkalaš 
ovdaneapmi, erenoamážit maŋimus 30-40 jagi.
Go lean fitnan sámi dávvirvuorkkáin lean erenoamážit ohcan dán, ja dá lea juoga das maid gávdnen: 
Máŋgga dávvirvuorkkás leat ruovdediŋggat mat sáhttet leat sámi rávdebarggu boađus. 
Sáhttá leat niibbit, liššat, ákšut, gohppenruovddit, jiehkkut, bivdinruovddit, skirttegat 
ja bohccobiellut. Sierra sámi rávdebarggu ovdamearka lea gerresiid duolbaruovddit. 
Kárášjogas muitalit ahte muhtin boares olbmot sáhttet geahččat gerresiin geat leat dáhkon daid. 
Muhto dát diŋggat dábálaččat čájehuvvo dušše fas bierggasin mii lea geavahuvvon 
eanandoalus, boazodoalus, bivdimis, duojis ja ruovttodoalus.  Dábálaččat ii muitaluvvo geat leat duddjon daid, ii ge gos dat 
bohtet. Go mun lean jearran, de dávvirvuorkábargit dihtet 
unnán dan birra. Dát mekánalaš barggu bohtosat eai čájehuvvo dánin. Diŋggain maid 
gávdná čájáhusain ii leat vejolaš duođaštit leat go sámit duddjon dáid vai oastán 
daid ránnjáálbmogiin. Ruovdediŋggat leat hárve ožžon njunuš sáji dahje sierra 
čilgehusa. Ferte erenoamážit ohcat daid. Sáhttá omd. leat boazu mas lea speallebiellu čeabehis dahje 
goađis sáhttá leat skirttet árranis. Jáhkimis lea olu eambbo magasiinnain go dat mii lea čájáhusain. 
Lean veardidan čájáhusa ja magasiinna moatti dávvirvuorkkás. Sihke árranis, Várjjat Sámi 
dávvirvuorkkás ja Sámi vuorká-dávviriin leat unnimusat 3-4 geardde eambbo ruovdediŋggat magasiinnas go 
čájáhusas. Muhto Guovdageainnu gilišilljus leat oalle máŋga ruovdebiergasa čájáhusas. Sullii 
guovtte gearde eambbo lea magasiinnas, muhto dát lea eanaš seammalágánat go 
dat mat leat čájáhusas.   
Ii oktage sámi dávvirvuorkkás ii ge stuora dávvirvuorkkáid sámi ossodagain leat olles bádji. 
Guovdageainnu Gilišilljus lea álvu, muhto dát ii leat ortnegis, ii ge leat bidjon dakkár sádjái ahte lea 
vejolaš geavahit dan.
Sørfoldas lea Kjelvik nammasaš sámi láigodálolašdállu restaurerejuvvon. Dás lea bádji, gos 
álvi ja dárbbašlaš bierggasat leat gárvvis. Finnmárkkus lea badji čáhcesullos, Ruija 
Kvenmuseumas, ja Kventunet Bissojogas galggašii maiddái leat bádji. 
Moadde dávvirvuorkkás leat fievrrut ja eará veahkkeneavvut mat čájehit 
mekaniserema Sámis, omd. goarrunmašiidna, skohter dahje maŋegeašmohtor. Dakkár lean ea. ea. gávdnan 
dávvirvuorkkain Roavvenjárggas, Divttasvuonas ja Kárášjogas. Muhto eai leat go moadde dakkár diŋga 
guđege dávvirvuorkkás.
Gávdnojit maiddái boares ruovdediŋggat priváhta čoakkáldagain mat leat almmolaš rahpasat. 
Niiberávdi Strømenga barggahagas lea boares badji. Juhls silbabájis leat máŋga boares sámi atnubierggasa. Ruovddis 
leat ea. ea. jiehkku, skirttet ja moadde bivdinruovddi.
Listu mii čájeha maid lean gávdnan dávvirvuorkkáin lea mildosis 2.4.

10.2.4. Njálmmálaš gáldut 
Nugo lean čájehan ovdal, lea meastá miehtá Sámi leamaš rávdeárbevierru. Eanaš sajit 
sii heite dáhkumis go mekaniseren ja fabrihkkabuvttadus bođii 50- ja 60-logus. Lean moadde 
jagi ohcan olbmuid geat dovdet boares rávdebargoárbevieruid, muhto measta juohke sajis 
oaččun vástádusa ahte lean boahtán moaddelogi jagi beare maŋit. Lean dávjá gullan nugo: 
«Mu áhčči lei rávdi, muhto son jámii logi jagi áigi.» Danin lea váttis gávdnat 
njuolgagálduid. 
Ferte buorre muddui duhtat nubbigálduiguin, geat buoremus lagi mielde leat rádjen muhtin 
dáhkkon diŋggaid ja bargoneavvuid. Lulli-Sámis deiven guokte dievddu geat muitaleigga ahte sutno áhčit leigga 
rávddit. Nubbi rávdi lei boazosápmelaš  ja dágui maiddái ea ea. bohccobielluid, sihke alccesan ja vuovdemassii. 
Ii mihkkege su buvttadusas leat seilon. Son lea áidna man birra lean gullan gii lei sihke boazosápmelažžan ja rávdin. 
Nubbi rávdi lei eanandoallin ja snihkkárin . Son ráhkadii earret eará diŋggaid boazodoalu várás, nugo 
bielluid ja 
doaŋggaid maiguin gáldet bohccuid. Muhtin dáin diŋggain leat seilon, ea. ea. ruovddit maiguin bivdit geatkki ja albasa. 
Máŋga sámi báikkálaš servodagas lean gullan ahte doppe ledje ovdal máŋga 
sápmelačča geat ledje čeahppes rávddit. Sis-Finnmárkkus ledje unnán rávddit, sii geat ledje 
Guovdageainnus bohte Suomas, jogo sisafárrejeaddjit dahje golggolaččat.
 
(Govva)
Arnt Fjelldal, Aarborttes, čájeha geatkeruovddi 
maid su áhčči duddjui. 

Lean gullan máŋga boares olbmo 
birra, geat dihtet eambbo rávdeárbevieruid 
birra, muhto in leat vel ollen čuovvulit dán. 
Dát čájeha ahte lea ain vejolaš gávdnat 
njálmmalaš máhtu ja muhtomin velá 
praktihkalaš máhtu, muhto sii geat máhttet 
leat dávjá nu boarrásat ahte lea hoahpu 
čoaggit dán máhtu. 
Ain gávdno moadde niiberávddi 
geat ieža dahkot niibbiid. Dákkárat 
gávdnojit  ea. ea. dáin báikkiin: 
Hemnesberget, Bárši, Anár ja Kárášjohka. 
Buotbealásaš sámi rávddit geat dáhkot 
buotlágán ruovdediŋggaid eai baljo gávdno 
šat, muhto muhtin muddui han gávdnojit 
ain olbmot geain lea máhttu mii sáhtášii 
leat ávkkálaš skuvlii.

10.3. Mekánalaš fágat sámi oahpus
10.3.1. Historjjálaš ovddideapmi
Sámi joatkkaskuvla (dalá Statens heimeyrkesskole for samer) álggii juo 1960:s jagáš ruovde- ja metállakurssa, 
maŋŋilis gohččoduvvon mašiidna ja mekanihkar ja mekánalaš fágat. 
1967 rájes skuvla geavahii barggahatskuvlla našuvnnalaš oahppoplánaid, dan maŋŋil dat lea čuvvon 
molsašuddi našuvnnalaš oahppoplánaid. 1982 šattai JK1 mekanihkar, mii lei oppalaš joatkka 
vuođđokurssa maŋŋil, ii ge ásahuvvon vissis fágareivii. Dát lei váivvádus danin go 
oahppit eai ožžon ollislaš oahpu, muhto lei  maiddái ovdamunni danin go šattai vejolaš heivehit dan 
báikkálaš bargui. 1989 rájes joatkkakursa rievdaduvvui
eanandoallomekanihkaroahppun, mas álggos lei JK1, maŋŋilis maiddái JK2. Muhto 
dát ii bistán guhká. Ođastus 94 mielde eanandoallomekanihkar JK1 rievdaduvvui 
bargomašiidnan JK1 1995 ja JK2 jávkái skuvllas. Dasgo ii lean vejolaš háhkat 
oahppahallisajiid, dát mearkkášii ahte eanandoallomekanihkaroahppu Finnmárkkus 
heittihuvvui. Maŋimus jagiid ii leat leamaš JK1 ge skuvllas.
    Sámi joatkkaskuvla Kárášjogas álggahii mekánalaš fágaid vuođđokurssa 
1997. Dát vuođđokursa bistá 2 jagi ja lea heivehuvvon ohppiide geain lea oahppanváttisvuođat. Skuvllat leat 
máŋga jagi geahččalan oažžut  JK1-suorggi unnamášiinnažat. Dát ii leat vel 
lihkkostuvvan, sivain maid čilgen maŋŋilis. 
Lassin mekánalaš fágasuorggi, luonddudoalu vuođđokurssas lea fága mii 
gohččoduvvo teknihkalaš fága. Guovdageainnus dát klássa geavaha seamma barggahaga go 
mekánalaš fágat, ja maiddái boazodoallooahppit sáhttet ráhkadit muhtin dáin diŋggain maid 
čilgen maŋŋilis.

10.3.2. Oahppoplánat
Mu dieđu mielde leat sámi joatkkaskuvllaid mekánalaš oahpus leamaš oktiibuot 8 
oahppoplána .  Dáin plánain ii oktage leat namuhan oahppoávdnasiid dahje ulbmiliid mat leat erenoamážat 
čadnon sámi kultuvrii ii ge sámi guovlluide. Eai ge leat deattuhan báikkálaš árbevieruid eai ge 
báikkálaš ealáhusaid. Eará fágat man birra lean čállán dás leat unnimusat muhtin 
muddui namuhan ahte oahppu galgá beroštit báikkálaš árbevieruin, nugo báikkálaš 
borramušas dahje báikkálaš huksenvierus. Hárjehusráiddut, mat ovdal ledje guovddážis 
mekánalaš vuođđokurssas, eai sisttisdoallan makkárge diŋggaid mat ledje dábálaš ánus 
báikkálaš sámi servodagas. Dálá oahppoplána ulbmilcealkámušain lea ollu máhtu, 
gálgga, sihkkárvuođa, fidnoetihka ja njuolggadusaid birra, muhto das ii leat mihkkege kultuvrra, identitehta ja eallinbirrasa birra 
(vrd. oahppolága § 1).
Go dás čálán mekánalaš fágaid sámi sisdoalu birra, de ii leat sáhka sisdoalus mii lea 
mearriduvvon oahppoplánain. Sámi sisdoallu ferte leat báikkálaš initiatiiva, vuosttamustá 
mekánalaš fágaid oahpaheddjiin. Man muddui sii nagodit čađahit sámi sisdoalu, lea ea.ea. dán 
duohken: 
- Addet go oahppoplánat saji ja áiggi dasa, vai lea go plána nu dievvá ulbmiliin ahte váldá buot áiggi.
- Beroštit go oahpaheaddjit árbevirolaš sámi ja báikkálaš diŋggain ja mašiinnain mat 
geavahuvvo báikkálaččat, ja lea go sis máhttu dan birra. 
- Lea go oahpaheddjiin gealbu ja nákca ieža ráhkadit dárbbašlaš oahpponeavvuid. 

Jus veardida mekánalaš fágaid vuođđokurssa oahppoplánaid ovdal ja maŋŋil Ođastus 94, 
oaidná ahte boares plánas lei eambbo sadji báikkálaš fáttáide, dan láhkai ahte plánas lei 
75% geatnegahton ávdnasat ja 25% válljenávdnasat. Ođastus 94 mielde ii gávdno šat makkárge 
válljenávnnas, ja geatnegahtton bargu eambbo go deavdá áiggi mii lea. Seammás leat oppalašfágat 
viiddiduvvon 3 vahkodiimmuin ja elektro 3 diimmuin, nu ahte oktiibuot lea 6 diimmu unnit álbma mekánalaš fágaide. 
Dát čájeha ahte jus sámi sisdoallu galgá čáhkat oahpaheapmái, de gáibiduvvo oalle ollu 
oahpaheddjiin, sihke gealbbu, initiatiiva ja bargonávcca dáfus. 

10.3.3. Oahpaheami sámi sisdoallu
Sámi joatkkaskuvllat leat geahččalan heivehit oahpu sihke báikkálaš ealáhusaide ja sámi kultuvrii. 
Dan sii leat dahkan guovtti láhkai:
* buvttidit metálladiŋggaid mat leat anus sámi ealáhusain, omd. bohccobiellu ja jiehkku.
* divvut unna fievrruid ja mohtoriid. 
Sámi joatkkaskuvla ja boazodoalloskuvllas 90-logu ráhkadeimmet oahppohárjehussan 
diŋggaid nugo niibi, áisa, bohccobiellu, skirttet ja jiehkku. Moadde oahpaheaddji serve dan 
bargui, iežaset máhtu mielde. Ovttasbargguin ohppiiguin ráhkadeimmet málliid, sárggosiid ja bargočilgehusaid. 
Dán bargu fertiimet heivehit gieđahallanvugiide mii lei vejolaš min barggahagas. Livččii gal leamaš 
sávahahtti bargat álbma boares bájis, muhto boares álvi lei billašuvvan ja bálkestuvvon, ii ge lean skuvla 
oastán ođđa. Danin čuohpaimet niibedeari pláhtaskárriiguin ja viŋkilšliippain ja sojaheaimmet 
jiehkku gássadolain. Jurdda lei seammás ealáskáhttit fas dološ dáhkunárbevieru. Juste ovdal go mun 
heiten skuvllas 1998 osttiimet ođđa álvvi, muhto maŋimus háve go fitnen skuvllas lei álvi bálkkestuvvon 
muhtin rádjui. 
Oahpaheaddjit ja oahppit leat maiddái geahččalan ráhkadit lávvoommaniid. Dát sáhttá leat beare 
stuoris bargu vuođđokurssas, muhto buorre bargu joatkkakurssas. 
Vaikko mii leš čállon oahppoplánas, beroštit eanaš oahppit geat válljejit mekánalaš 
fágaid eanemusat skruvvemis. Sis-Finnmárkkus dát mearkkáša vuostážettiin  divvut fievrruid ja 
ráhkadit dasa liigebiergasiid. Bivnnuseamos leat skohter, moped ja njealljejuvllát. Dát bargu lei nu bivnnut ahte mii oahpaheaddjit 
muhtin jagiid fertiimet ráddjet áiggi maid oahppit besse atnit divvumii, jus galggašedje ollet ollášuhttit maiddái 
eará oahppoplána ulbmiliid. 
Dasgo dán háve lei buorre oktavuohta ohppiid beroštumiid ja báikkálaš ealáhusa dárbbuid gaskkas, 
geahččaleimmet gávdnat eambbo saji dákkár bargui go dan mii bođii ovdan oahppoplánain. Dasa lassin 
válddiimet dán mielde maiddái teorioahpus. álggaheimmet mohtoroahpu vuođđokurssas, váikko dát 
ii lean oahppoplánas. Muhtin jagiid mis lei eahketrabas skuvla barggahagas oktii vahkus. Oahppit geavahedje dan eahkeda measta 
dušše fievrodivvumii. 
Erret mu, leat buot sámi joatkkaskuvllaid mekánalaš fágaid oahpaheaddjit maŋimus 12 jagiid leamaš sámi 
guovllus eret, ja sii lea oalle bures dovddan sámi kultuvrra, giela ja báikkálaš ealáhusaid. Eanaš oahpaheaddjit, 
fas erret mu, leat leamaš čeahpit divvut skohteriid, njealljejuvllagiid ja eará unnamašiinnažiid. Guokte oahpaheaddji 
ráhkadišgohte 90-logu álggus oahpponeavvu maid galge gohččodit «Mašiinnat boazodoalus ja 
meahccesteamis». Dás galggai leat 4 unnamašiinnaža: skohter, moped, maŋŋegeašmohtor ja mohtorsahá.  
Dađe bahábut dát bargu ii ollášuvvon.
Eanandoallomekanihkaroahpus lei Guovdageainnus mašiinnat mat geavahuvvojit   
boazodoalus ja meahcceealáhusain fásta oassi dás maid buot oahppit galge bargat. Nuppi 
bealde unniduvvui oahppu dakkár mašiinnaid birra, mat eai baljo gávdno Sámis. Seammás barge oahpaheaddjit dan ala 
ahte unnamašiinnažat galge dohkkehuvvot sierra fágan. Dát šaddai vel eanet áigeguovdil maŋŋil go 
Ođastus 94 mielde šattai JK1 bargomašiinnat, mii attii vel unnit saji unnamašiinnažiidda. Skuvllaid álgaga 
vuođul b> ozai Sámi oahpahusráđđi departemeanttas unnamašiinnažiid dohkkehuvvon fágareiven ja 
JK1-fálaldahkan. 
Unnamašiinnažiiguin oaivvildedje dalle dakkar mašiinnaid nugo skohter, 
mohtorsihkkal/moped, meahccefievrrut,  elrávdnjeaggregahtta, gieddečuohpán, 
muohtajurssán, maŋŋegeašmohtor, duolbmanmašiidna, mohtorsahá ja kompressor. Muhto departemeanta 
hilggui ohcama ákkáin ahte "dát oahppu buorre muddui gokčojuvvo mohtorsihkkalfágas".  
Čoahkkáigeassun sáhttá dadjat ahte dálá oahppoplánat eai govčča bures 
mekánalaš barggu mii dál lea sámi guovlluin. Ii leat dán radjái leamaš vejolaš oažžut 
eiseválddiid 
dohkehit fágareivve ja  JK1-fálaldaga mii lea heivehuvvon dáid guovlluid ealáhusaide. 
(Govva) 
Dát skálžoploga, mii lea árrana čájáhusas, lea čielgasit ruovttus dáhkkon. Divttasvuonas ledje 
ovdal máŋga sámi rávddi. 


10.4. Moadde boares ruovdebiergasa
áiggun dás geahčadit njeallje ruovdebuktaga, mat leat dovddus sámi guovlluin; niibi, 
biellu, skirttet ja jiehkku. Buot dát diŋggat heivehit hárjehussan mekánalaš fágas, muhtin 
muddui maiddái boazodoallo- ja duodjeohppiide. áiggun geahčadit mo dát biergasat leat 
ráhkaduvvon ja geavahuvvon ja mo sáhttá geavahit dáid sámi joatkkaoahpus. 

10.4.1. Niibi 
Muhtin niibešlájat gohččoduvvo dávjá «sámeniibin», muhto sámit leat geavahan ja 
geavahit máŋgalágán niibbiid. Dáid gaskkas áiggun namuhit golbma váldošlája: 
* Stuoraniibi. Gohččoduvvo máiddái sámeniibi. Dearri lea 7-10 dumá guhkki. Geavahuvvo ea.ea. njuovvamii, 
rihttemii ja durggiid ja miestagiid čuollamii. 
* Buvku. Hápmi lea nugo dáža "tollekniv", muhto sámi niibbiid nađain ja dohpain lea erenoamáš 
ávnnas ja čiŋat. 
* Miessemerkunniibi. Dát lea niibi mas lea hui oanehis dearri, ja mii geavahuvvo 
miessemerkumii. 

Konrad Nielsen lea sátnegirjjistis čoaggán máŋgga sáni niibbiid birra, maid čájehan dás 
originála čállinvuogis ja Nielsena dárogiel čilgehusain:
buiko  =  liten, smal, gjerne slitt kniv
buwko  =  norsk eller finsk tollekniv (mindre enn alminnelig lappisk kniv)
doalka, dohlit  =  ukvass kniv
færan   =  redskap (kniv eller øks) til å telgje med
goakka  =  stor kniv
gočče, skočče  =  ussel (rusten og gammel ) kniv
gulca  =  verdiløs tingest (Kt bare om en dårlig kniv)
guŋka  =  slitt og dårlig kniv (P)
juŋga  =  brødkniv, forskjærkniv
nalko    =  liten ja dårlig kniv
bævdeniibe  =  bordkniv
ladasniibe, liŋkuniibe, maccastakniibe  =  fallekniv
miessemærkom-niibe  =  (kalvemerkingskniv)
noarsa  =  ting som er kort og butt, tildels også om ukvass kniv eller øks
norke  =  kniv som er blitt utskjemt, aldeles ødelagt

Lea mearkkášahtti ahte lea erenoamáš rikkis sátnevuorká heajus niibbiid birra. 

Moadde girjjis sámi kulturhistorjjá birra sáhttá lohkat sámeniibbiid birra. Muhtin duodjegirjjiin sáhttá 
lohkat sámeniibbi ráhkadeami birra, muhto eanaš nađa ja dohpa, ii ge deari birra. Leat almmuhuvvon moadde girjji 
dárogillii niiberáhkadeami birra, muhto dát čilgejit eambbo dáža go sámi árbevieru. Muhtin 
dáin girjjiin addet mávssolaš dieđu 
niibedáhkuma birra. 

(Govva)
Abraham Mikkelsen Unjárggas lei okta dain 
vuosttažiin geat álggaheddje sámeniibebuvttadusa. Várjjat 
Sámi Museas lea čájáhat mii čájeha 
buvttadusproseassa. 
  

Ovdal lei dábáleabbo ieža dáhkut 
niibbiid, muhto hárve olbmot máhttet dan 
dáidda otne, sihke sámiid ja dážaid gaskkas. 
Eanaš sámi niiberáhkadeaddjit ostet 
niibederiid gárvvisin niibefabrihkain, Lulli-
Norggas dahje olgoriikkas. Moadde sámi 
duojára dahkkot ieža niibederiid, muhto dalle 
lea áinnas hui čáppa niibbit mat maiddái leat 
hui divrasat.


SJSBS:as ledje oahpaheaddjit ja oahppit juo ovdal go mun bargagohten dohko 
geahččalan ráhkadit niibbiid. ávdnasat ledje dalle boares sahádearit ja dávgestálli biiladávggiin.
Mu áiggis osttiimet 2-3 mm asses pláhttáid buoššodahtti stális ja oahppit čuhppe niibedeari bortnisiin 
oktan bihttán mašiidnaskárrihiin ja viŋkilšliippain. Dan maŋŋil šliipejedje ja 
buoššodedje niibbi. Dát šattai oalle beallegárvvis, go oahppit hárve olle ráhkadit nađa ja ii 
goassege dohpa. Jurdda lei ovttasbargat duodjeossodagain, nu ahte buot min oahppit sáhtte 
ráhkadit olles niibbi, muhto nu guhkás mii eat ollen. Jurddašeimmet maiddái dáhkut 
niibederiid, muhto ean lean ollen guhkelii go oastit álvvi dalle go mun heiten skuvllas. Dan 
maŋŋil ii oktage lea čuovvulan dán ášši, Ovttas nuppi mekanihkaroahpaheddjiin mus lei oktavuohta 
báikkálaš niibeduojáriin. 
Galggaime geahččalit veahkehit su nu ahte son sáhtii ráhkadit niibederiid ieš. Dát prošeakta bissehuvvui 
ea ea. váilevaš ruhtadeami geažil. 

10.4.2. Biellu
Biellut leat geavahuvvon máŋga čuođi jagi šibitdoalus ja boazodoalus. Bielluin leat leamaš máŋga 
doaimma, ea.ea. muitalit guođuheddjiid gos eallit leat, čoaggit ealu dahje láiddestit dan vissis guvlui ja baldit boraspiriid. Go 
olbmot leat vuodján herggiiguin ja heasttaiguin sii leat heŋgen bielluid reagas dahje leaŋggain. Muhtin riikkain máilmmis 
leat biellut maiddái geavahuvvon musihkkačuojanassan, muhto dát ii leat dovddus sámiid gaskkas. 
Biellut leat ráhkaduvvon bronššas, meissegis, veaikkis ja stális. Ráhkadanvuogit leat 
leamaš leikun ja pláhta máhccun. Leikejuvvon biellut leat leamas meissegis, veaikkis dahje 
bronššas, spellebiellut eanaš stális, muhto gávdno maiddái spellebiellut veaikkis ja meissegis. 
Dávjá stállebielluin lea gokčangeardi meissegis. Spellebiellut leat oktiibidjon máŋgaláhkai; 
jugadeapmi, sveisen, doarrun ja vadjan.  
Bielluin sáhttá leat jorba, ovála, njealjehaslaš dahje njuolggočiegat rastáčuohpahat. 
Biellut leat measta álo čohkolaččat (lávvolaččat). Moadde háve lean oaidnán 
sylindralaš bielluid. Gávdnojit maiddái biellut mat leat viidáseamus gaskkus ja gáržit njálmmis. 
In leat gávdnan makkárge čálalaš gálduid biellogeavaheami birra, ii ge sámi ii ge dáža 
árbevierus. Njálmmálaš gáldut Guovdageainnus muitalit ahte doppe leat  árbevirolaččat 
bohccuin, sávzzain, gusain ja heasttain leamaš iežžlágán biellut. (Eará guovlluin orru dát 
erohus leamaš unnit.) Bohccobielluin leat dábálaččat njuolggočiegat rastáčuohpahat, ja dat 
leat ráhkaduvvon stállepláhtas, dávja gokčangerddiin meissegis. Stuorrudat sáhttá 
molssašuddat geavaheami mielde, omd. heargebiellu ja áldobiellu. Bielluin leat sierra namat 
sturrodaga ja jiena mielde. Stuora heargebiellu, mas lea čiekŋalis šuokŋa, gohččoduvvo 
roŋge, biellu mas lea alla šuokŋa fas skiŋga. 

Bohccobielluin lea dávjá leamaš oanehit geavja go eará bielluin. Sivva lei ahte bohccos ii lean "klave", muhto heŋgii 
sistelávžžis. Gussabielluin leat dávjá leamaš njealjehaslaš 
rastáčuohpahat ja dát leat dávjá leikejuvvon. Savzabiellut leat unnit go bohccobiellut, muhto 
dain lea seamma hápmi ja ávdnasat. Go vudje heastain lei dábálaš atnit golkka (dárogillii: 
dombjølle), jorba, skoavddas biellu man siste leat luođat. Sihke heastta ja bohcco leaŋggat sáhte sierra diliin čiŋaduvvot 
unna čohkolaš biellošiiguin, main lei jorba rastáčuohpahat ja mat ledje leikejuvvon meissegis dahje 
bronššas. Dákkár biellu gohččoduvvo sámegillii divga. 
Dát sáhttet leat čiŋaduvvon minsttariin. 
Ovdal ledje máŋggas geat ráhkadeadje alcceseaset bielluid, vejolaš maiddái ránnjáide 
ja oahppesolbmuide. Ea.ea. ledje Deanus moadde biellorávdi. Muhto in leat gullan ahte 
muhtimat Sámis leat duddjon ollu bielluid vuovdima várás. Ollu dáin árbevieruin lea dál 
jávkame, ea ea. danin go ii baljo oktage ráhkat bielluid ruovttus šat. Biellut maid sáhttá oastit 
Guovdageainnus bohtet Os husdyrmerkefabrikk:as, Østerdalenis. Sii vuvdet dál seamma 
biellomálle buotlágán biellošibihiidda. Dát lea spellebiellut stális, main lea gokčangeardi 
meissegis. Oktiibidjanvuohki lea čuokkissveisen. Biellut ráhkaduvvojit 7 stuorrudagas, 5.5 - 
12 cm (govdodat = allodat), sáhttá válljet doares- dahje miehte-geavja. Fabrihka 
gálvokatalogas lea čállon guđege biellu birra heive gáicca, sávzza, gálbi, guiggu, gusa 
dahje heastta várás. Ii mihkkege lea čállon bohcco birra. Venoris  lohket ahte sii vuvdet buot 
stuorrudagaid bohccobiellun.
 Norgga bealde orrot spellebiellu leame dábáleamus. Suomas leat baicce leikejuvvon 
biellut eambbo anus. árbevirolaččat dain lei alimus árvu, danin go spellebiellut lei juoga maid 
«buohkat» máhtte ráhkadit. Leikejun biellut bohte bielloleikuhagas Roavvenjárgga lulabealde.
Spellebiellut mat leat ráhkaduvvon stális orrot leame ruovttus ráhkaduvvon, dat mat 
leat ráhkaduvvon meissegis dahje veaikkis orrot eambbo fábrihkagálvun. Lea hui váttis 
gávnnahit gos biellut bohtet, dávvirvuorkkáin gos lean jearran sii eai dieđe geat leat ráhkadan 
daid dahje gos dat leat oston.
 (Govva)
Moaddelágán biellu, Sámi vuorká-dávvirat. Badjin 
divga, vuollin golka.

SJSBS:as dáhpáhuvai ahte boazosápmelaččat 
bohte skuvlii boares bielluiguin, mat ledje nu 
ruston dahje suovggas ahte dain lei ráigi. 
Jerre mis sáhtiimet go mii divvut daid, go sii 
háliidedje ain atnit daid boares bielluid. 
Fuomašin dalle ahte go sáhtiimet divvut 
bielluid galgašeimmet maiddái máhttit 
ráhkadit ođđa bielluid. De iskadin mo boares 
biellut ledje konstruerejuvvon ja sárgon 
ovtta.
Sárggosa mielde ráhkadin málle ja buoridin 
sárggosa vásahusaid mielde. De divttiimet 
ohppiid geahččalit ja dat manai nu bures ahte 
biellu šattai bistevaš oassin min 
bargoráiddus. Gávnnaheimmet ahte dat lei 
buorre hárjehus pláhtabarggus ja sveisemis. 
Seammas dat čanai mekánalaš oahpu 
eambbo báikkálaš servodahkii ja sámi 
kultuvrii.


10.4.3. Skirttet 
Skirttet lea ruovdebierggas mainna sáhttá heŋget ruittu árranis. Dan sáhttá stellet bajás 
ja vulos čuohpasiiguin mat leat čuhppon duolba ruovddis. Dás anán sáni skirttet dušše 
dákkára birra. Gávdnojit maiddái oktagearddánit heŋgenbiergasat ráhkaduvvon gehtegiin roahkiiguin, 
riggi. Lean maiddái oaidnán heŋgenbiergasa mii muhtinláhkai lei rikki ja skirttega gaskkas, skirttethámis, muhto 
sojahuvvon assas stálleárppus.
Lean gávdnan ovttalágán skirttegiid sámi ja dáro dávvirvuorkkáin, mii čájeha ahte 
sihke dážat ja sámit leat geavahan ja ráhkadan skirttegiid. Mu dieđu mielde ii leat erohus sámi ja 
dáža skirttetšlájaid gaskkas, molssašupmi manná čearddalaš rájaid rastá. 
Dattetge sáhttá otne dadjat ahte skirttet lea mihtilmas sámiide, go sámiid gaskkas dat lea olu 
eambbo leamaš anus min áiggi rádjái. Dušše sámi birrasis lean oaidnán skirttegiid anus. 
Buot skirttegat maid mun lean oaidnán leat leamaš ruovddis. Raporttas Ivggus 
1800-logu loahpas , muitaluvvo ahte ledje muorraskirttegat. Dán raporttas lea maiddái 
sárggus, mii čájeha skirttega, mii dehálaš áššiin lea earálágán go buot 
earáid maid lean oaidnán; čuohpastagat leat vuolit oasis, ja dain leat njálmmit vulosguvlui. Muđuid 
molssašuvvet skirttegat maid lean gávdnan nu:
- čoagis dahje čieŋalis čuohpastagat
- bajit ja vuolit roahkki vuostáguvlui dahje ovtta guvlui. 
- bajimus vuolit stákkus lea jogo čadnon luovus riekkis maid heŋge bajit stákku čuohpastagas, dahje stággu lea 
guhkkiduvvon sojahuvvon pláhtain, man gaskkus lea čuhppon luodda. 
Lean oaidnán skirttegiid máŋgga sámi dávvirvuorkkás, muhto go lean jearran, sii eai 
leat diehtán geat leat ráhkadan daid. Muhto lean gávnnahan geat leat ráhkadan moadde 
skirttega mat leat priváhta anus. Leat dalle leamaš sámit báikkálaš servodagas geat leat 
ráhkadan dáid. Muhto in leat gullan ahte olbmot leat dáhkon ollu skirttegiid vuovdemassii.
SJSBS:as álggiimet skirttegiin oahppihárjehussan 90-logu gaskamuttus. Gávnnaimet 
boares skirttega ja sárgguimet dan. Go olbmot olggobealde skuvlla oidne ahte ráhkadeimmet 
skirttegiid, šattai stuora beroštupmi ja máŋggas háliidedje diŋgut mis. 

10.4.4. Jiehkku
Olles árktalaš guovllus lea nahkke- ja sistegieđahallan leamaš hui dehálaš bargu. Faskkonat mat leat 
geavahuvvon dasa leat máŋgalágánat, sihke ávdnasa ja hámi dáfus. Dološ áiggis ledje  
dákte- ja geađge-faskkonat, maŋŋilis lea stálli leamaš deháleamus ávnnas. 
Unjárggas gávdnen duojára gii geavahii geađgefaskkona mii lei ráhkaduvvon geađgeáiggi málle 
mielde. Faskkoniid hápmi molssašuddá sihke dan mielde makkár nahkki / duolji / sisti lea ja makkár bargu 
galgá dahkat, muhto sáhttá maiddái gávdnat ahte seamma bargui lea iežalágán faskkonat 
iešguđetge kulturguovllus. 
Sámi guovlluin lean gávdnan njealljelágán ráhkadusat:

Dipmadanruovdi  
Dát lea muhtin lágán guhkes niibi mas guđege geažis lea jogo:
a. muorranađđa
b. sojahuvvon geahčči maid sáhttá dearpat muora sisa. Dát gohččoduvvo ruoŧagillii dragjärn, 
vapstensámegillii: gesemruote. 
c. ruovdegeahčči sojahuvvon fárfun. Dán gohččuda Konrad Nielsen  "spier'ko" (spierku). 
Kåven 1995 jorgala spierku sániin «bråk». Nielsena mielde dát bierggas juo su áiggis ii lean šat anus.

Skuohpá
Dát lea ostofaskkon mas lea suorrenađđa ja doaresávju. Guovdageainnus gohččoduvvo skuohpá dahje 
guohpá, Divttasvuonas skuoppa, Nuorta-Finnmárkkus faskkan dahje faskkanas. Dán leat gávdnan moatti 
dávvirvuorkkás. Sálttus ráhkadedje dákkáriid boares liššain. 

Neaskin-ruovdi.
Dát lea faskkon maid geavaha dušše ovttain gieđain. Faskkondearri lea duolbbas ja lea guhkes 
dávgehápmásaš doaresávju. Nađđa sáhttá leat parallealla ávjjuin, nugo inuihtaid 
málle (ulu) 
dahje njuolggočihkii ávjju ektui, nugo dáža málles. Sámit leat unnán muddui geavahan 
dákkár faskkona. 

Jiehkku 
Jiehkku lea S-hápmásaš guovttegieđafaskkon mas lea muorranađđa. Jus veardida eará 
árktalaš čearddaiguin, oaidná ahte sii leat buohkat faskon náhkiid / sisttiid. Guovttegieđafaskkonat leat 
maiddái dovddus eará čearddaid gaskkas, muhto S-hápmi orru leame erenoamáš sámi. Guovdageainnu 
dávvirvuorkká jođiheaddji čilge ná manne oide S-hámi: «Go lea S-hápmi, de deaddá ovdabealde 
ávdnasa ja maŋabealde ráhpu, ja dan láhkai sihke dikšojuvvo ja fanahuvvo ávnnas dahje sisti neaskkidettiin» 


Áiggun dás vuosttážettiin geahčadit jiehkku, sihke danin go dat lea eanemusat anus sámi duojis ja danin go lea 
stuoramus hástálus mekánalaš ohppiide ráhkadit dan. Jiehkku oktasaš dovdamearkkat leat, S-hámi lassin, 
ahte ruovdi lea seaggimus gaskkus, ahte ávju lea jorbejuvvon ja čadnon muorranađđii ovttan dahje guvttiin skruvain.  
Eanaš jiehkkut leat ovttalágán goappašiid geažis, earáin lea čuohpusat nuppi geažis, nu ahte 
šaddet máŋga 
oanehis ávjju maŋŋalagaid. Dákkár in leat oaidnán dávvirvuorkkáin, duojárat muitalit ahte 
dát lea ođđa vierru. Go dološ áiggis ráhkadedje jiehkkuid sii 
jáhkimis báhkke stáli álvvus ja derpe stáđi alde. Dalle go mii SJSBS:as ráhkadišgođiimet 
jiehkkuid, mis lei unnán diehtu dan ráhkadeami birra. Gávnnaheimmet ahte sáhtášii leat ovdamunni geavahit 
válljudanmálle man mielde sojahit stállepláhtá, ja mun sárgon dákkára. 
Oahppit ráhkadedje dalle álggos iežaset válljudanmálle ovdal go ráhkadedje jiehkku. 

10.5. Konklušuvdna mekánalaš fágaid birra
Sámis leat guhkes árbevierut buvttadit bierggasiid ja eará metálladiŋggaid, 
erenoamážit stális. Sámi rávdeárbevierru orru leamaš nanus eanaš oasis Sámis unnimusat 
16-1700-logu rájes 1950-60-logu rádjái. Leat dál hui unnán olbmot geat doalahit dan árbevieru, muhto muhtin 
vuoras olbmuin lea máhttu maid eai šat geavat. Dát árbevierru lea hui unnán muddui dokumentejuvvon 
čálalaš gálduin. Almmulaš ja priváhta dávvirvuorkkáin leat ollu 
ruovdebiergasat maid sámit leat atnan boazodoalus, eanandoalus, bivdimis ja duojis. Muhto 
hárve lea duođáštuvvon geat leat ráhkadan dáid diŋggaid. Danin lea váttis dadjat man ollu 
sámit leat ieža ráhkádan ja maid sii leat oastán earáin. 

Mekaniseren álggii sámi servodagas muhtin muddui 20-logus (fanasmohtorat), Sis-
Finnmárkkus álggii mekaniseren albma láhkai easkká 50-60-logus. Unnán dan ovddideamis lea dokumenterejuvvon 
čálalaš gálduin ja dávvirvuorkkáin. Otná sámi servodat lea hui ollu mekaniserejuvvon ja 
ođđaáigásaš teknologiija lea anus buot ealáhusain. Dattege leat čielga 
erenoamášvuođat stuoraservodaga ektui, erenoamážit guovlluin gos lea ollu boazodoallu. Lea 
unnán industriija, muhto ollu fievrrut ja mekánalaš veahkkeneavvut mat leat anus 
boazodoalus ja meahcceealáhusain. Dákkár mašiinnaid divvun ja doalaheapmi lea unnán muddui ožžon 
saji mekánalaš fágaid našuvnnalaš oahppoplánaide.  
Mekánalaš fágaid oahppoplánat ja oahppogirjjit leat ráhkaduvvon Norgga 
stuoraservodaga várás, vuosttažettiin gávppogiid ja industriijabáikkiid várás. Ii leat jurddašuvvon 
heivehit oahpu báikkálaš diliide, ii ge fága historjjá ja kultuvrra ii ge otná ealáhusaid dáfus.
Sámi oahppu mekánalaš fágaid vuođđokurssas berre danin earuhit našuvnnalaš oahpus guovtti 
láhkai:
* čatnat oahpu sámi guovlluid metállagieđahallanárbevieruide
* ásahit divvunbarggu mašiinnaide mat leat anus sámi ealáhusain ja muđuid báikkálaš servodagas 

Sámi joatkkaskuvllat leat geahččalan heivehit oahpu goappašiid guvlui. Dát lea 
dahkan oahpu eambbo realistalačča ohppiide ja maiddái addán mekánalaš fágaid muhtin muddui 
sámi  sisdoalu. Muhto lea seammás leamaš ja lea ain muhtin hehtehusat dán barggus:
* Oahppoplánain leat nu ollu fáttát maiguin ferte bargat, ahte lea váttis gávdnat saji dasa maid háliida 
bargat.
* Ii gávdno oahpponeavvut ja leat unnán čálalaš gáldut dákkár oahpaheapmái.
* Oahpaheddjiin ii leat doarvái máhttu dáid fáttáid birra, ja eai gávdno kurssat maid sáhttet 
vázzit.
* Lea váttis gávdnat olbmuid olggobealde skuvlla geain lea dákkár máhttu, ja jus gávdná, de skuvllas ii 
leat ruhta bálkkáhit sin guosselogaldallin / -bagadallin.
KUF lea hilgon Sámi joatkkaskuvllaid ja Sámi oahpahusráđi ohcama álggahit 
unnamašiinnažiid JK1.
 
Sihkkarasttit sámi oahpu mekánalaš fágain, berre danin ráhkaduvvot sierra sámi oahppoplána 
mekánalaš fágaid vuođđokurssa várás. Dasa lassin berre álggahuvvot 
unnamašiinnažiid fágareive ja JK1. Sámi joatkkaskuvlla-guovttis sáhttet dalle vuorulagaid fállat dan fága, 
go gáibiduvvošii oalle unnán losses bierggasat ja unnit barggahatsaji go 
máŋgga eará mekánalaš fágat. 
Lean namuhan moadde diŋgga sámi árbevierus maid skuvllat sáhttet atnit hárjehussan.  
Gávdnojit vel eanet vejolašvuođat. Lea dasa lassin sávahahtti atnit guosselogaldalliid/ bagadalliid, dan muddui go lea 
vejolaš gávdnat. 
Go guoská mekánalaš veahkkeneavvuide mat leat anus ođđaáigásaš sámi servodagas, 
oainnán guokte váldobargovuogi: Skuvla sáhttá váldit vuostá fievrruid ja mašiinnaid ja divvut daid 
skuvllas, ja moadde vahku ain hávil sáhttet oahppit beassat bargat báikkálaš fitnodagain.


Boahtte kapihtalii
Mu fierbmebáikki váldosiidu
sveilund@online.no









¿


Árbevierus fidnomáhttui - 11 


Árbevierus fidnomáhttui
Sámi máhttu fidnofágain
Norsk utgåve: Frå tradisjon til yrkeskunnskap - Samisk kunnskap i yrkesfag
Fidnopedagogihka váldofágabargu
Svein Lund
Høgskolen i Akershus, 2001
Dán bargobihtá álgosiidui

11. Čoahkkáigeassu ja konklušuvdna
11.1. Sámi fidnooahpu vuođđu
Sámi oahpu vuođđu lea ahte sámiin, sierra álbmogin ja álgoálbmogin Davvikalohtas, 
lea iežaset kultuvra, iežaset giella, iežaset máhttoárbevierut ja iežaset máhttodárbu sámi 
guovlluid ealáhusovdánahttima ja servodathuksema ektui. Oahppu mii čuovvu 
standardiserejuvvon našuvnnalaš oahppoplánaid ii sáhte duhtadit sámiid oahpahusdárbbu. 
Sámiid vuoigatvuohta oažžut iežas oahpu lea celkojuvvon riikkaidgaskasaš konvenšuvnnain, 
maid Norga lea ratifiseren. Guovddáš stivrendokumeanttat, nugo oahppoláhka ja obbalaš 
oahppoplána, leat cealkán ahte sámi oahppu lea mearrideaddji sámi kultuvrra seilumii ja 
ovdáneapmái ja sámi identitehta ovdáneapmái. Vuođđoskuvla ja allaskuvla lea buorre muddui 
váldán dán vuhtii. Muhto joatkkaskuvllas sámi kultuvrras ja sámegielas lea ollu geanuhit 
sajádat. Dát lea čielgasit dokumenterejuvvon sámi joatkkaoahpu árvvoštallamis, Ođastus 94 
oktavuođas. 
Ulbmil nannet ohppiid sámi identitehta guoská seamma ollu sámi ohppiide geat lohket 
riikkaviidosaš fidnofágaid, go ohppiide oppalašfága suorggis ja erenoamáš sámi surggiin. 
Fidnofágalaš oahppu galgá seammás hukset sihke sámi ja dáža ohppiid fidnoidentitehta. Jus 
skuvla sámi fidnofágaohppiid hárrái galgá sáhttit ollášuhttit ulbmila ovddidit sihke sámi 
identitehta ja fidnoidentitehta, ferte maiddái fidnofágain leat sámi ásaheapmi, sihke sámi 
árbevieruid ja dálá ealáhusaid mielde. 

11.2. Gáldut sámi máhtu birra
Lean dán barggus duođáštan ahte gávdno sámi máhttu buot dan njeallje fidnofágas mat 
otne gávdnojit sámi joatkkaskuvllain, muhto man oahppoplánain ii leat odne makkárge sámi 
sisdoallu. Lean maiddái čájehan makkár galdut gávdnojit dán máhtu birra. 

11.2.1. Čálalaš gáldut
Mekanalaš fágain gávdnojit otne hui unnán gáldut. Eará golmma fágas leat oalle ollu 
čálalaš gáldut. Oalle unnán oassi dás lea vejolaš oastit girjegávppiin, ferte ohcat 
girjerádjosiin, 
dávjá Sámi sierrabibliotehkas.  
Lea dárbu sihke čoaggit máhtu ohcangirjjiide ja ráhkadit oahppogirjjiid dahje 
fáddágirjjážiid ohppiid ja oahpaheddjiid várás. Dát berrejit boahtit sihke sámegillii ja 
dárogillii. Measta buot čálalaš gáldut leat prentejuvvon hámis, gávdno hui unnán digitála 
hámis. Gávdnojit moadde áššeguoskevaš siiddu interneahtas, ja mu dieđu mielde ii mihkkege 
CD-ROM:as. Boahteáiggi oahpponeavvoovdánahttimis berre maiddái jurddašit digitála 
mediaid. 

11.2.2. Filbma/video 
Filbma ja video lea hui unnán geavahuvvon duođáštit ja gaskkustit sámi máhtu 
fidnofágain, vaikko gávdnojit moadde filmma maid sáhttá atnit skuvllas. 

11.2.3. Davvirvuorkkát
Davvirvuorkkát, main mun lean fitnan, čájehit ahte gávdno oalle ollu 
dokumentašuvdna, mii čájeha ovddit áiggiid sámi máhtu, atnudiŋgan, bierggasin ja 
bargoneavvun. Dát guoská erenoamážit huksenfágaide ja mekánalaš fágaide. Dán 
sáhttá 
ávkkástallat oahpaheamis, dávvirvuorkkáid fitnamis ja oahpponeavvobuvttadusas. 
Erenoamážit mekánalaš fágain lea dehálaš bargat viidáseabbut dávvirvuorkkaid ađaid 
registreremis, ja dan vuođul ráhkadit čálalaš veahkkeneavvuid.

11.2.4. Njálmmálaš gáldut 
Leat máŋga sámi fágaolbmo, formálalaš oahpuin dahje oahpu haga, geain lea ollu 
máhttu sámi árbevieruid birra dáin fágain. Dán máhtu sáhttá ávkkáštallat 
oahpaheamis, guosselogaldalliid ja bagadalliid bokte, ja dainna ahte oahppit barget moadde vahku 
fitnodagain ja olbmuid luhtte geat barget iežanassii. Oahppit ja oahpaheaddjit sáhttet maiddái 
jearahallat fágaolbmuid bargoproseassaid birra, govvet, filbmet ja báddet, man vuođul sáhttá 
ráhkadit oahpponeavvuid. Muhtin vuođđoskuvllain sii leat čoaggán boares biergasiid, 
ráhkadan čájáhusaid, čállán artihkkaliid  ja muhtumin velá ráhkadan 
fáddágirjjážiid . Dát 
lea bargovuohki mii heivešii maiddái joatkkaskuvlii.

11.3. Čuolbmačilgehusaid vástádusat
Kapihtalis 2.1. bidjen váldočuolbmačilgehusa ja moanaid oassečuolbmačilgehusaid. 
áiggun dál geassit čoahkkái nu ahte vuos vástidan guđege oassečuolbmačilgehusa, ja dán 
vuođul vástidan loahpas váldočuolbmačilgehusa. Guđege kapithtala konklušuvnnain lean buorre muddui 
vástidan oassečuolbmačilgehusaid. áiggun dás addit čoahkkáigeasu das maid 
lean konkluderen kapihtaliin 3-6. Kapihtaliin 7-10 leat konklušuvnnat addon dušše guđetge 
fága birra. Geasan dan čoahkkái dás, seammás go čájehan mii lea oktasaš ja mii earuha 
fágaid. 

* Addet go riikkaidgaskasaš konvenšuvnnat ja Norgga lágat oaivadusaid sámi 
oahpahussii, mat dagahit ahte dálá praksis berre rievdaduvvot? (3. kap.)   
Riikkaidgaskasaš konvenšuvnnat ja Norgga lágat addet nana oaivadusaid dasa ahte 
buot oahppit riikkas galget oažžut oahpu sámi kultuvrra ja servodaga birra ja ahte sámiin lea 
vuoigatvuohta oažžut sierra oahpu, mas sámegiella, sámi kultuvra ja máhttu leat guovddaš 
oasit, seammás go oahppu addá sidjiide vuođu searvat stuoraservodahkii. 
Otná sámi joatkkaoahpus lea unnán muddui sámi sisdoallu. Oahpaheaddjit háliidit nannet 
sámi sisdoalu. Oahppoplánat berrejit rievdaduvvot nu ahte sámi fáttát šaddet oassin 
našuvnnalaš oahppoplánain, ja ahte ráhkaduvvo sierra sámi oahppoplánat ja/dahje metodalaš 
bagadusat. 


* Mo sáhttet oahppit sámi joatkkaoahpus seammás ovddidit fidnoidentitehta ja sámi 
identitehta? (4. kap.)
Jus skuvla seammás galgá nagodit nannet sihke fidnoidentitehta ja sámi identitehta, 
leat eavttut ahte fidnooahppu čadno sámi árbeviruide dan fágasuorggis ja ahte oahppu 
sámegielas ja sámi kultuvrras čadno ohppiid diliide ja fidnofágalaš ohppui. 


* Mat leat sámi máhtu dovdomearkkat? Mo sáhttá sámi máhttu leat ávkkálaš skuvllas? 
(5. kap.)
Sámi máhtuin oaivvildan máhtu mii lea leamaš dahje lea anus sámi guovllus ja maid 
sámit oaivvildit ahte gullet sin servodahkii dahje lea mihtilmas dasa. Dát siskkilda sihke 
árbevirolaš praktihkalaš máhtu, praktihkalaš máhtu ođđaáigásaš sámi 
servodaga várás ja 
teorehtalaš máhtu sámegiela, sámi historjjá, kultuvrra ja servodaga birra. 
árbevirolaš sámi máhttu sáhttá leat dehálaš vuostedeatta ovttabeallásaš 
teknologalaš ja 
ekonomalaš jurddašeami vuostá, mii ráđđe min otná servodagas. Dákkár máhttu 
sáhttá 
oahpahit midjiide juoidá dan birra mo ávkkáštallat luonddu golatkeahttá dan. Sámi máhttu 
skuvllas sáhttá leat mielde addit boahtte buolvvaide vuođu buoridit dálá luondduválljodagaid 
geavaheami hálddašeami. Dasa lassin sáhttá sámi máhttu skuvllas nannet oahppanmovtta, 
nannet sámi identitehta, addit vuođu álggahit ođđa bargosajiid, ja nannet dážaid ipmárdus 
sámiid ja eará álgoálbmogiid ja unnitloguid diliin.

* Mo váikkuhit oahppoplánastruktuvrrat sámi joatkkaoahpu eavttuide? (6. kap.)
Dasgo oahppoplánat leat "speadjalgovva das mii servodat oaidná árvvosažžan, 
ávkkálažžan, sávahahttin ja vuogasin", dat muitalit makkár oaidnu servodagas lea 
álgoálbmogiid ja unnitloguid ja sin erenoamáš máhtu hárrái. Oahpahusvuogádagas, mii lea 
huksejuvvon oahppoplánaid vuođul, lea eaktu sihkkarastit oahpu sámi áššiid birra ahte dát lea 
čielgasit namuhuvvon oahppoplánas. Báikkálaš oahppoplánabargu ja fidnovuođđoduvvon 
oahppoplánat leat guokte prinsihpa mat sáhtášedje addit sámi oahpu buorit eavttuid go dálá 
ulbmilstivrejuvvon ja guovddášstivrejuvvon oahppoplánat. Ođastus 94:is leat oahppoplánat 
huksejuvvon moatti láhkai. Muhtin oahppoplánat leat hehttehusat sámi oahppui, earát addet 
buoret vejolašvuođaid. 
Norggas lea vuođđoskuvlla oahppoplánat vuođđoduvvon golmma prinsihpa ala, mat 
dán rádjái eai leat čađahuvvon joatkkaoahpus: 
1.Sámi fáttát buot našuvnnalaš oahppoplánain.
2.Sierra sámi oahppoplánat eanaš fágain. 
3.Sierra oktasaš oassi sámi oahpu várás. 
Váldoeavttu nannet sámi máhtu skuvllas lea ahte dát prinsihpat maiddái šaddet sámi 
joatkkaoahpu vuođđun. Mu álginsadji lea ahte berre leat sierra sámi oahppoplána dalle go 
gávdno sierra sámi máhttu fágas ja sámi servodagas lea dárbu ahte dát máhttu gaskkustuvvo 
skuvlla bokte. 


     * Makkár erenoamáš sámi máhttu ja erenoamáš sámi ealáhusat ja bargoeallin lea, 
mii lea čadnon guhtege dáidda oahpposurggiide: 
        
        - hotealla- ja biebmoávnnasfágat? (7. kap.)
Gávdno rikkis sámi árbevierru mo čoaggit, seailluhit ja ráhkadit biepmu. 
Muhtin unna fitnodagažat hotealla- ja restaurantaealáhusas ja muhtin 
biebmoávnnasindustriijafitnodagat atnet ávkin sámi borramušárbevieru, muhto eanas 
fitnodagat sámi guovlluin dáhket dan hui unnán muddui. Dás lea danin stuora vejolašvuođat 
viiddidit báikkálaš ávdnasiid ja sámi málestanmálliid geavaheami.

- dearvvašvuođa- ja sosialfágat (8.kap.)
Lea rikkis sámi álbmotdálkunárbevierru. Dát lea belohahkkii erenoamáš, belohahkki 
leat álbmotdálkasráđit maid maiddái ránnjáálbmogat leat geavahan, muhto maid sámit 
buorebut leat seailluhan. 
Dearvvašvuođa- ja sosiálásahusain dárbbašit barggiid geat bures dovdet sámegiela ja 
sámi kultuvrra, vai máhttet dikšut rievttes láhkai.


- huksenfágat (9. kap.)
Lea guhkes sámi huksenárbevierru, erenoamážit goađit ja máŋgalágán olgovisttit, 
nugo áiti ja njalla. Dás lea stuora geográfalaš válljenmunni. Sámi guovlluin lea maiddái 
muorravieruin erenoamáš ávnnasgeavaheapmi ja plánačovdosat. 
Ođđa áiggis lea sámi huksenvierut váldon atnui ođđaáigásaš visttiin, 
vuostámustá 
stuora visttiin nugo hoteallat, girkut ja kulturviesut. Seammás lea šaddan ođđa márkan goahte- 
ja olgovistehuksemii, skuvllaid, mánáidgárddiid ja dávvirvuorkkáid várás. 


- mekánalaš fágat (10. kap.)
Gávdno máŋga čuohtejagi boares rávdeárbevierru sámiid gaskkas. Muhtin muddui 
rávddit leat ráhkadan metállabiergasiid mat leat erenoamážit čadnon sámi ealáhusaide ja 
eallinvuohkái. Dát árbevierru lea buorre muddui jávkán, muhto oassi das joatkajuvvo 
sámeniibebuvttadusas.
Otná sámi servodagas lea erenoamážit meahccefievrruid ja eará unnamašiinnašiid 
geavaheami, fuolahus ja divvun guovddážis.

Áiggun geassit čoahkkái buot njeallje fága:
Lean duođáštan ahte buot njeallje fágas lea árbevierru sámi birrasis, mii unnit ahte eanet 
earuha das mii lea dábálaš dáža birrasis. Dát árbevierru siskkilda stuorit dahje unnit oasi 
fágas. Oassi dán máhtus sáhttá dadjat ahte lea erenoamáš sámiide, eará lea 
árbevirolaš máhttu 
maid sámit leat geavahan, muhto maid eará čearddat maiddái leat geavahan. Oktasaš buot 
njeallje fágaide lea maiddái ahte leat erenoamáš dilit dálá bargoeallin ja ealáhusain, ja/dahje 
vejolaš geavahit sámi máhtu ealáhusovdáneamis. Dán máhtu geavaheapmi skuvllas sáhttá 
dahkat oahpu eambbo áššeguoskevaš ohppiide, váhnemiidda ja báikkálaš servodagaide. 


* Dagaha go dát ahte fidnofágalaš oahppoplánat, mat stivrejit dála sámi joatkkaoahpu, 
berret rievdaduvvot? (7.-10. kap.)
Riikkaidgaskasaš ja našuvnnalaš bajit njuolggadusat álgoálbmogiid birra oaivvadit 
ahte sámiin lea vuoigatvuohta iežaset ohppui, iežaset árbevieruid ja dárbbuid vuođul. Mu 
iskadeapmi sámi máhtu ja ealáhusaid birra dáin fágasurggiin čájehit ahte lea vuođđu 
lágiidit 
sierra oahpu. Dákkár oahpu lea vejolaš organiseret máŋgaláhkai, sihke siskkobealde ja 
olggobealde našuvnnalaš skuvlavuogádaga. Dála Norgga joatkkaoahpus lea 
oahppoplánavuogádat huksejuvvon dan láhkai ahte lea váttis dahkat dan duhtadahtti vuogi 
mielde, ráhkatkeahttá sierra sámi oahppoplánaid. Digaštallan sámi oahppoplánaid birra lea 
dán rádjái eanemusat guoskán oppalaš fágaide ja sámi fágaide nugo boazodoallu ja duodji. 
Dán barggus lean duođáštan ahte sámi oahppoplánat maiddái leat áigeguovddilat muhtin 
fidnofágain mat dán rádjái leat oahpahuvvon našuvnnalaš oahppoplánaid mielde. 
Sámi oahppoplánat fidnofágain ferte ráhkaduvvot sihke fága sámi árbevieru vuođul ja 
otná ja ihttá bargoeallima vuođul. Skuvla sáhttá, go ovttasta árbevieru ja dálá bargoeallin, 
sihke nannet kulturseastima, kulturovdáneami ja ealáhusovdáneami, omd. nannet sámi 
huksenárbevieruid ja borramusárbevieruid dálá sámi servodagas ja turistaealáhusas. 
Fidnofágain ferte eambbo oahpahit fága historjjá ja bidjat dan oktii sámi kulturhistorjjáin. 
Dehálaš doaibma livččii fállat válljenfága sámi kulturmáhtu maiddái 
fidnofágalaš surggiide, 
velá vejolaš geatnegahtton fágan. Dát fága ferte dalle heivehuvvot guđege fidnofágii, nugo 
eará oppalaš fágat. 
Go dáid fágaid našuvnnalaš oahppoplánat reviderejuvvojit, berre buot fágain eanet 
deattuhuvvot heiveheami báikkálaš kultuvrii ja báikkálaš ealáhus- ja bargoeallimii. 
Dearvvašvuođa- ja sosialfágaid ja hotealla- ja biebmoávnnasfágaid plánain berrejit leat sámi 
fáttát, man birra buot riikka oahppit galget oahppat juoidá. Dát guoská sihke vuođđokurssaide 
ja muhtin joatkkakurssaide, omd. koahkkafága, biergofága ja veahkkedivššar.  

Loahpas áiggun mannat ruovttoluotta váldočuolbmačilgehussii:
Mo sáhttá sámi joatkkaskuvllaid fidnofágalaš oahppu sihke addit vuođu fidnobargui / 
viidáset oahppamii ja nannet sámi kultuvrra ja sámi identitehta?
Ollášuhttin dihttii dán duppalis ulbmila ferte fidnooahppu čadnojuvvot sámi 
árbevieruide mat leat guđege fágasuorggis. Seammás ferte sámi kulturmáhttu oažžut 
guovddaš 
saji buot lohkansurggiin ja oahppu sámi kulturmáhtus ferte čadnojuvvot fidnofágaide.
Dan barggus lean čujuhan muhtin guvlluide, mas oahppu berre rievdaduvvot vai sáhttá 
buorebut ollášuhttit dan ulbmila. áiggun loahpas evttohit moadde váldodoaimma mat mu 
mielas sáhttet leat dehálaš lávkkit dán guvlui:  
1.Álggahit sámi oahppoplánaid dáid vuođđokurssaide: Dearvvašvuođa- ja sosialfágat,  
hotealla- ja biebmoávnnasfágat, huksenfágat ja mekánalaš fágat.
2.Unnamašiinnažat dohkkehuvvot sierra fágareiven ja JK1-suorgin.
3.Našuvnnalaš oahppoplánat deattuhit eambbo báikkálaš heiveheami ja muhtin fágat ožžot 
sámi fáttáid.
4.Čađahuvvo sierra plána oahpponeavvoráhkadeapmái ja oahpaheddjiid skuvlemii dáin 
fágain.
5.Sámi fidnooahpu plánen ja bušeahta ráhkadeapmi ferte huksejuvvot dan vuođul ahte 
árbevirolaš sámi máhtu oahppan, fitnodathárjehusa, oahppomátkkiid, guossebagadalliid ja 
logaldalliid bokte, lea guovddáš ja dárbbašlaš oassi oahpus.

Jus dát doaimmat čađahuvvosedje, ii livčče šat namuhuvvon seminára namma dušše fal 
višuvdna, 
muhto buorre muddui duohtavuohta: Sámi máhttu - sámi joatkkaoahpu vuođđu.  
 
11.4. Joatkkaluottat
Bargadettiinan dáinna bargguin lean ohpit fuomašan ođđa čuolmmaid mat dárbbašit 
čilgehusaid ja čovdosiid. Dađe bahábut lean ferten bissehit máŋga jurdaga ja suorreluottaid 
maid háliidivččen joatkit. áidna maid sáhtán dahkat leat namuhit moatti dain dás loahpas, 
dainna doaivvuin ahte dát sáhttá movttiidahttit earáid joatkit muhtin dáin luottaid mielde, gos 
mun fertejin bisanit ja máhccat váldoluoddái. Dákkár listu dieđusge ii sáhte šaddat ollislaš, ii 
ge áibbas systemahtalaš, muhto áiggun namuhit moadde ášši mas sávan ahte muhtin lohkkiin 
livččii miella ja vejolašvuohta joatkit. 
11.4.1. Sámi perspektiivvas dáža perspektiivii
Go lean dás vuoruhan sámi sisdoalu, dát ii mearkkáš ahte sámi guovllut leat áidna guovllut Norggas gos 
mu mielas berre deattuhit báikkálaš ja kultuvrralaš osiid 
fidnofágaoahpus. álggus mus lei jurdda guorahallat mo báikkálaš / regiuvnnalaš kultur- ja eallinerohusat 
váikkuhit oahpu. Dán fertejin čuohpat plánas eret go dát bargu orru 
viiddideame endorii. Muhto dá leat moadde gažaldaga maiguin sáhttá bargat viidáseappot:
* Mo váldet miehtá Norgga báikkálaš huksen ja málestánárbevieruid vuhtii huksenfága ja 
hotealla- ja biepmoávnnasfágaoahpus.
* Ráhkaduvvo go iežálágán diŋggat mekánalaš oahpus guovlluin gos váldoealáhusat 
leat eanandoallu, guolásteapmi ja industriija?

11.4.2. Máilbmái
čuolmmain, maid lean gieđahallan dán barggus, leat buorre muddui paralleallat 
olggobealde Norgga rájiid. Lean dušše hui oanehaččat namuhan eará riikkaid sámiid ja 
álgoálbmogiid fidnooahpu. Livččii hui miellagiddevaš iskat dan buorebut ja vearddidit 
Norgga sámi oahpu ektui.
Lean geahččalan čájehit mo Norgga oahppoplánamállet váikkuhit fidnoohppui ja sámi 
sisdollui. Muhto lean hui unnán muddui ollen guorahallat eará riikkaid oahppoplánamálliid ja 
fidnooahppomálliid. Ea.ea. dieđán ahte muhtin riikkat deattuhit kultuvrralaš diliid fitnooahpus 
ollu eambbo go Norga. Dás leat hástalusat olbmuide geat áigot čállit bargobihtáid 
fidnopedagogihkas. 

11.4.3. Rávesolbmuidoahppu
Dán barggus lean dušše gieđahallan dábálaš fidnooahpu joatkkaskuvllas, vuostážettiin 
vuođđokurssaid, belohahkkii joatkkakurssaid. In leat geahčadan rávesolbmuidoahpu, mii lea 
šaddame hui dehálaš oassi joatkkaoahpus. Sámi guovlluin lea erenoamaš stuora 
rávesolbmuidoahppodárbu, dan dihte go oahppodássi lea leamaš vuolit go eará guovlluin. 
Muhto dás lea maiddái liigedárbu vuđolaš rávesolbmuidoahpu lassin. Sámi máhttu, mii berre 
oažžut stuorit saji sámi joatkkaoahpus, berre maiddái leat oassin vuđolaš 
rávesolbmuidoahpus. Seammás berre sihke joatkkadásis ja allaskuvladásis fállojuvvot 
rávesolbmuidoahppu sámi fáttáin mat eai leat leamaš dábálaš oahpus. Ovdamearkkat leat 
kursa sámi dearvvašvuođadikšuma birra veahkkedivššáriid ja buohccedivššáriid 
várás, kursa 
sámi málesteami birra koahkkaid várás. Dás leat stuora hástálusat sihke sámi 
joatkkaskuvllaide, sámi allaskuvlii ja Romssa universitehtii.

11.4.4. Konkrehta oahpahanráđit 
Mekanalaš fágain lean čájehan njeallje ađa sámi árbevierus ja mo dáid sáhttá geavahit 
oahpus. Eará fágain in leat dahkan sullasačča, go mus ii leat fágagealbu dáin fágain. Lea 
hástálus fágaolbmuide ovdánahttit konkrehta oahpahanráđiid dáin fágain. Dieđán ahte 
fágaoahpaheaddjit muhtin muddui leat álgahan dákkár barggu, muhto ii báljo mihkkege lea 
dán rádjái prentejuvvon. 

11.4.5. Njálmmálaš gáldut 
Lean dán barggus geavahan máŋga njálmmálaš gáldu, muhto in leat systemáhtalaččat 
ohcan sámi fágaolbmuid ja jearahallan sin. Dát lei mielde mu vuosttáš bargoplánas, muhto fertejin 
čuohppat dan eret go plána šattai beare stuoris, ja danin go bargadettiin dáinna lean 
leamašan eanaš áiggi olggobealde Sámi. Dás lea jáhkimis ollu árbevirolaš máhttu mii ii vel 
leat čállon. Dát guoská buot njeallje fágaide.

11.4.6. Fidnoidentitehta 
Dalle go galgen čállit fidnoidentitehta ja etnalaš identitehta birra, ohcen ávdnasiid 
fidnoidentitehta birra. Fuomašin dalle ahte ii baljo lea čállon maidege fidnoidentitehta birra, ii 
ge sámegillii ii ge dárogillii, mii guoská barggiide giehtabargo- ja industriijafágain, ii ge eará 
fágain mat leat joatkkaoahpus. Erenoamážit lea čállon unnán dan birra mo fidnooahppu sáhttá 
váikkuhit fidnoidentitehta šaddamii. Dá lea stuora hástálus fidnopedagogaide.

11.4.7. Bargovuogit
Kapihtalis 2.2.1. namuhin ahte sámi oahppu sáhttá leat earálágán go eará oahppu 
Norggas golbma láhkai; oahpahusgiela, sisdoalu ja bargovugiid dáfus. Dán bargobihtás leat 
illá gieđahallan eará go sisdoalu. Oainnán dárbbu dahkat dutkama ja ovdánahttinbarggu mas lea 
ulbmil ovddidit bargovugiid mat heivejit oktii sámiid ja eará álgoálbmogiid 
mánáidbajásgeassin- ja oahppanárbevieruiguin. Sáhtášii leat miellagiddevaš iskat lea go sámi 
oahppoárbevieruin oktavuohta fidnoárbevieruiguin, ja maiddái ođđa pedagogalaš jurdagiiguin, 
nugo ovddasvástádus iežas oahppamii.

11.4.8. Oahppoplánaprinsihpat 
Otná ulbmilstivrejuvvon oahppoplánat leat čađahuvvon sihke vuođđoskuvllas ja 
joatkkaoahpus almmolaš ságastallama haga, makkár molsaeavttut sáhtášedje leat. Váillahan 
analysa mii čájeha makkár oahppoplánaprinsihpat gávdnojit ja makkár váikkuhusat dáin 
livčče oahppui. 
Ieš sávan ahte oaččun vejolašvuođa bargat viidaseappot dáinna, erenoamážit jurdagiin 
čájehit molsaeavttuid Ođastus 94 prinsihpaid ektui. ávžžuhan dutkiid ja ásahusaid mat 
háliidit oassálastit dákkár bargui váldit oktavuođa muinna.
________________________________________________________

Mu fierbmebáikki váldosiidu
sveilund@online.no


