Sámi Radio
				   
                    
                    04.02.2000 dii. 09:36 
                  

Doaibmaviessu  NRK.

 Sámi Radio váldodoaimmahat lea Kárášjogas gos ásahusas lea iežas
doaibmaviessu mii lea ceggejuvvon Stálloláddui ja mii gárvánii
1984:s. Maŋŋil lea viessu viiddiduvvon guovtte geardde: 1995:s
gárvánedje rádiobuvttadeapmái lanjat ja 2000:s gárvánii ođđa
tv-viessu. Olles doaibmaviessu lea sullii 2300 njealjehasmehtera
stuoru. Dasa lassin lea  NRK Sámi Radios ovttasbargošiehtadus mii
dahká vejolažžan geavahit maiddái Kárášjoga gieldda Kulturviesu
mii lea huksejuvvon gitta sámerádiovissui.

- Sámi ovttasbargu.

 Maiddái suoma- ja ruoŧabealde leat sámerádiot. Suomabealde lea YLE
Sámi Radio Anáris suoma riikarádio sierra guovllukantuvra ja
ruoŧabealde lea SR Sámi Rádio Gironis ruoŧa riikarádio sierra
doaimmahat. Sámerádiot ráhkadit ollu prográmmaid ja sáddagiid ovttas ja
juohke árgabeaivvi vuossárggas bearjadahkii lea iđitsátta
dii. 0800-0830 ja beaivesátta dii. 14:00-15:00 mii gullo buot riikkain
oktanaga. Boahtteáiggis galggašii ásahuvvot oktasaš rádiokanála dalle
go digitála sáddenfierpmit váldojuvvojit atnui davviriikkain. 2001:a
čavčča álggahuvvojit de oktasaš tv-ođassáddagat maid ráhkadit NRK
Sámi Radio, YLE Sámi Radio ja SvT Sámi TV Gironis. Ja dát neahttaáviisa
mas dáid dieđuid oaččut dat lea sámerádioid oktasaš.

-
Giella.

Stuorimus oassi  NRK Sámi Radio rádio- ja tv-sáddagiin lea
davvisámegillii, muhto leat maid fásta sáddagat julev- ja
lullisámegillii. Seammas go rádio-, tv- ja interneahttafálaldat lea
deaŧálaš diehtojuohkima dáfus, de leat maid dát fálaldagat
mávssolaččat go jurddaša sámegiela ovdanahttit ja seailluhit. Ja
giellageavaheami birra lea  NRK Sámi Radio guhkesáiggeplánas
daddjon:" NRK Sámi Radio galgá leat rivttes giellaanu ovdagovvan.  NRK
Sámi Radio mielbargit galget váldonjuolggadussan geavahit virggálaš
sámegiela čállinvuogi. Dát gusto eretgáidameahttumit ođas- ja
dieđáhusbálvalussii. Friija ságastallamis lea mielbargiin
vuogasvuohta geavahit giellasuopmana, muhto sehtet eastat sániin ja
dadjanvugiin mat eai leat nu oahppásat olbmuid gaskkas."

- Mihtut.

NRK lea čujuhan iežas áigut leat okta dain deaŧáleamos gaskaomiin
seailluhit ja ovddidit sámi servodaga. Ja danin NRK lea bidjan
čuovvovaš guhkesáiggi mihtu sámegiel prográmmadoibmii:Bajimuš
mihttu: NRK Sámi Radio galgá prográmmadoaimmainis leat mielde
váikkuheamen dasa, ahte sápmelaččat sáhttet ja dáhttot leat
sápmelaččat. Váldomihttu: NRK Sámi Radio ferte bargat čuovvovaš
váldomihtuid guvlui vai ollašuhttá bajimuš mihtus:

1. Eatnat ja buorit sámi ođasfálaldagat.

2. Eatnat ja buorit sámi prográmmafálaldagat.

3. Árvodássi sámi gillii, kultuvrii ja iešvuhtii.

4. Kválitehtta hálddahuslaš ja teaknologalaš bálvalusain.

5. Alla fágalaš dássi, buorre fitnodatkultuvra ja
márkanfievrredeapmi. Oassemihtut:Váldomihtuid juksan lea máŋgga
oassemihtu duohken:

1.1 Ođasbálvalus mii muitala daid deaŧálaš ođđasiid sámegillii.

1.2 Ođasbálvalus mii muitala buot sámeguovlluin ođđasiid.

1.3 Ođasbálvalus mii muitala ođđasiid eara álgoálbmotguovlluin.

2.1 Rádiokanála mas lea prográmmafálaldat iešguđetlágan
ulbmiljoavkkuide.

2.2 Tv-kanála mas lea prográmmafálaldat iešguđetlágan
ulbmiljoavkkuide.

2.3 Interneahtta/máŋggamediala fálaldat iešguđetlágan
ulbmiljoavkkuide.

3.1 Prográmmafálaldat mii nanne sápmelaččaid iešdovddu ja giela.

3.2 Prográmmafálaldat mas atnojuvvo iešguđetlágan sámegiella.

3.3 Prográmmat sámiid ja sámi diliid birra dárogillii.

4.1 Álkis ja beaktilis dagaldumit ja vuogádagat hálddahuslaš ja
teaknologalaš bálvalusain.

4.2 Buorit ja vuogas buvttadan-, dihtor- ja kanturteaknihkkalaš
rusttegat.

4.3 Lannjat, viesut ja rusttegat mat leat heivehuvvon
prográmmabuvttadeapmái.

4.4 Fuolahit divišuvnna hálddahuslaš ja teaknologalaš beroštumiid.

5.1 Mielbargiid ja hoavddaid rekrutteren, oahpaheapmi ja ovdanahttin.

5.2 Orgánisašuvdna ja bargodagaldumit mat buoridit hovdema ja dahket
barggu beaktileabbun.

5.3 DBS-bargu mii buorida loaktima ja bargobirrasa.

5.4 Informašuvdna doaimma birra ja doaimma márkanfievrredeapmi.

ORGÁNISAŠUVDNASAJÁDAT.

 NRK Sámi Radio lea Norgga riikarádio ( NRK) sápmelaš juogus dahje
divišuvdna. Sámerádiohoavda, guhte jođiha NRK Sámi Radio, lea
njuolgga generaldirektevrra/sáddehathoavdda vuollásaš ja sus lea
ovddasvástádus buot sámegiel sáddagiin mat vuolggahuvvojit NRK Sámi
Radios.

- Ossodagat.

NRK Sámi Radios leat 2 prográmmadoaimmahusa, ressursossodat ja
hálddahusossodat. Prográmmadoaimmahusaid leat máŋggamediála ja daid
jođihit doaimmahushoavddat geain lea prográmmaovddasvástádus. Dálá
prográmmadoaimmahusat
leat:. ođasdoaimmahus. mágasindoaimmahus. prográmmaossodat/TV

-HOAVDDAT 

NRK Sámi Radio hovdenjoavkkus leat mielde sámerádiohoavda,
ođasdoaimmahusa hoavda, mágasindoaimmahusa hoavda, ressursaossodaga
hoavda ja hálddahushoavda:

-BARGIT 

2001 dálvvi leat NRK Sámi Radios sullii 70 mielbargi. Eanaš oassi
bargiin leat journalisttat ja barget váldodoaimmahagas
Kárášjogas. Buot báikkálaš kantuvrrain lea okta journalista barggus,
earret Guovdageainnus gos dál barget 4 journalistta.

-BÁIKKÁLAŠ KANTUVRRAT 

NRK Sámi Radios leat 8 báikkálaš kantuvrra. Dat leat Deanus,
Guovdageainnus, Gáivuonas, Romssas, Skániin, Divttasvuonas, Snoases ja
Oslus.

SÁDDAGATSÁDDENGUOVLU 

NRK Sámi Radios leat sihke riikasáddagat ja guovllusáddagat
rádios. Guovllusáddagat gullojit P-2:s Stáiggu sáddenrusttegis davas
ja Oslu-guovllus (90,2 Mhz). Riikasáddagiid sáhttá dieđosge gullat
P-2:s miehtá Norgga. Ja dasto gullojit buot sáddagat suomabeale Sámis
go YLE Sámi Radio sádde daid iežas rádiokanalas. Sámi Radio lea maid
1999-čavčča rájes geahččaladdama dihte sádden prográmmaid
digitála fierpmis (DAB) Guovdageainnus, Kárášjogas ja lulli-Norggas.



Rádiosáddagat.


IđitsáddagatVuossárggas bearjadahkii leat juohke iđida sámegiel
sáddagat NRK P-2:s. Sáddagat álget 7-áigge ja bistet 2 diimmu, gitta
9-áigái. Iđitsáddagat leat guovllusáddagat ja gullojit dalle davvin
ja Oslo-guovllus. BeaivesáddagatVuossárggas bearjadahkii leat maiddái
sámegiel sáddagat beaivet NRK P-2:s. Dát sáddagat leat riikasáddagat
ja sáddejuvvojit dii. 13.30-14.00. MaŋŋilgaskabeaisáddagatVuossárggas
duorastahkii leat sámegiel rádiosáddagat NRK P-2:s
dii. 14.00-17.30. Sáddagat leat guovllusáddagat ja gullojit dalle
davvin ja Oslo-guovllus. Bearjadagaid álget sáddagat juo dii. 13.00 go
dalle sáddejuvvo vahkkosaš dárogiel prográmma "Rapport fra Sameland"
mii bistá diibmobeali. VahkkoloahpasáddagatSihke lávvordagaid ja
sotnabeivviid NRK Sámi Radios leat sáddagat dii. 18.00-19.00. Goappaš
beivviid leat diet sáddagat guovllusáddagat. Juohke sotnabeaivvi
dii. 22.30 sáddejuvvo maid diibmobeallásaš prográmma "Rapport fra
Sameland" riikafierpmis NRK P-1:s. Diet prográmma lea dárogillii. NRK
Sámi Radio sádde muđui ođđasiid ja eara ságaid buot beivviid jagis,
maiddái stuorimus bassebeivviid.



TV-sáddagat.

Mánáid-tv.

Juohke vahku, earret geasset, ráhkada NRK Sámi Radio tv-prográmmaid
mánáide. Prográmmat leat sámegillii ja sáddejuvvojit riikafierpmis
NRK1:s. Buot mánáidprográmmat sáddejuvvojit 2 geardde seamma
vahku. ČSV/Sápmelaš oaivil Sámi Radio tv-doaimmahus ráhkada maid
mánnosaš ČSV-prográmmaid main sáhttá leat iešguđet lágan
sisdoallu. Prográmmat sáddejuvvojit riikafierpmis NRK1:s. Daid mánuid
go Sámedikkis lea dievasčoahkkin de ráhkadit áigeguovdilis Sápmelaš
oaivil prográmmaid mat sáddejuvvojit ČSV-prográmmaid sadjái. Fáddan
leat áigeguovdilis politihkkalaš áššit mat digaštallojit
Sámedikkis.

DAB-sáddagat.


NRK Sámi Radio lea 1999:i rájes buvttadan geahččalansáddagiid
digitála fierpmis (DAB:s). Sáddagiid sáhttá gullat dain guovlluin gosa
digitála sáddenrusttegat leat ceggejuvvon. Lulli-Norggas sáhttá juo
oalle viidat gullat daid sáddagat, muhto sámeguovlluin lea vuos
dušše Guovdageidnui ja Kárášjohkii ceggejuvvon digitála
sáddenrusttegat. Visot dan maid NRK Sámi Radio sádde digitála fierpmis
sáhttá maid gullat NRK Nettradios. Earret daid dábálaš sáddagiid de
lea digitála fierpmis juohke beaivvi sierra sátta mii gohčoduvvo
"Digiduottar" ja sáddejuvvo dii. 12.00-13.30. Muđui lea NRK Sámi Radio
maid sádden 3. divišuvnna spábbačiekčamiid main Guovdageainnu
dahje/ja Kárášjoga joavkkut leat mielde.  


Prográmmaráđđi.

Sámediggi lea
NRK Sámi Radioi válljen prográmmaráđi mii čuovvu ja árvvoštallá
Sámi Radio prográmmafálaldaga. Prográmmaráđis ii leat váldi man ge
lákke mearridit dan prográmmafálaldaga badjel man sámerádiohoavda lea
mearridan ja dohkkehan. Muhto ráđis lea geatnegasvuohta ja
vuoigatvuohta cuiggodit mo sin mielas ja guldaleddjiid/gehččiid
mielas prográmmafálaldat sáhtášii buoriduvvot.  Muđui ráđis lea
vejolašvuohta váldit ovdan vaikko makkár NRK:i guoski
áššiid. Prográmmaráđi doaibma lea nannejuvvon Kringkastinglága §
7-3:s.
              
Cavgil ášši viidásat:

		 Du e-poasta:  
		  Vuostáiváldi e-poasta:  

                
                  ©  NRK Sámi Radio, SR Sámi Radio  SR: +46 980 -18800  NRK: +47 784 69 200 
                  Váldodoaimmaheaddji: Nils Johan Heatta  Doaimmahushoavda: 
                  Piera Balto SR 
                  webovddasvástideaddji: Olle 
            Arvidson
			

EU, vuođđoláhka ja federašuvdna.
			
Moadde vahku áigi almmuhuvvui vuosttaš evttohus ođđa
konstitušuvdna Eurohpá Uniovdnii. Oassi sisdoalus lea juo buktán
moaitámušaid muhtun lahttoriikkain. Mii lea dalle sisdoallu
evttohusas?"
                    
                   Olgoritkommentára: Per Klemetsen Hætta 24.02.2003 dii. 11:09 
                  

                  
Dán mánu 6. beaivvi almmuhuvvojedje vuosttaš oasit evttohusas mii
boahtteáiggis galgá šaddat Europa Uniovnna konstitušuvdna, dahje
vuođđoláhka - eŋgelasgillii Constitutional Treaty. Europa Uniovnna
konstitušuvnna hábmen lea oassi barggus mii álggahuvvui
njunoščoahkkimis Nices, Frankriikkas jagi 2000:s. Doppe mearriduvvui
álggahit viiddis ságastallama Europa Uniovnna boahtteáiggi
birra. Ulbmil lea ráhkadit buoret oktavuođa gaskal EU systema ja
Europa álbmoga, ja maiddái guorahallat ođđasit jurddešit olles EU
vuogádaga birra ja evttohit rievdamiid mat buoridit maiddái
gaskavuođaid gaskkal miellahttoriikkaid. 2004:s galgá leat ođđa
ráđđehuskonferánsa EU:as, ja dalle galget EU traktahtat
ođasmahttojuvvot. Bargu šaddá dalle gieđahallat gažaldagaid nugo
makkár juohkin galgá leat gaskkal uniovnna ja miellahttoriikkaid, ja
makkár rolla galgá leat riikkaid parlameanttain Europa Uniovnna
ektui. Lea nammaduvvon sierra EU čoahkkin - konventa - mas lea
ovddasvástádus bargat dáiguin gažaldagaiguin, ja sii leat leamaš
doaimmas jagi juo. Konventas leat áirasat earet eará
miellahttoriikkain, kandidáhttariikkain, EU parlameanttas, EU
kommišuvnnas ja organisašuvnnain, nugohčoduvvon NGO:ain. Lei
konventta presideanta, ovddeš presideanta Frankriikkas Valerie
Giscard d`Estaing, gii ovdanbuvttii evttohusa. Sisdoallu artihkkaliin
konstitušuvdnaevttohusas lea earet eará ahte konstitušuvdna
vuođđuda uniovnna man siskobealde miellahttoriikkaid politihkka
galgá oktiiheivehuvvot, ja man vuođul muhtun oktasaš
gelbbolašvuođat galget hálddašuvvot føderála hámis. Daddjo maid
ahte uniovdna galgá vuhtii váldit miellahttoriikkaid našunála
identitehtaid. Konstitušuvdna galgá mannat ovdalii miellahttoriikkaid
riikkalágaid. Guokte eará oasi evttohusas leat ahte uniovdna galgá
oktiiheivehit miellahttoriikkaid økonomipolitihkaid, ja vel ahte
miellahttoriikkat galget doarjut uniovnna searve olgoriikkapolitihka
ja sihkarvuohtapolitihka, ja galget garvit doaimmaid mat eai soaba
Europa Uniovnna beroštumiide. Soabatmeahttunvuohta mii lea boahtán
oidnosii uniovnnas Irak-konflivtta ektui goit čájeha ahte ii šatta
nu álki oktiiheivehit miellahttoriikkaid
olgoriikkapolitihka. Stuorabritannia lea čatnan iežas hui lahka USA,
Duiska ja Frankriikka leaba ges čielgasit leamaš opposišuvnnas USA
politihkkii. Dasa lassin leat eará Europa riikkat vuolláičállán
doarjjareivviid USA politihkkii, seammás go riikkaid álbmogat servet
garraseamos ráfidemonstrašuvnnaide máŋggalogi jahkái. Dalle ii leat
dušše sáhka das makkár oktavuohta lea miellahttorriikkaid gaskka,
muhto maiddái makkár oktavuohta lea gaskkal álbmoga ja
eiseváldiid. Lea go álbmoga politihkka mii ovddiduvvo dain riikkain?
Dieđus dat lea agálaš jearaldat politihkas ja demokratiijateorias,
muhto hárve leat ná čielgasit boahtán ovdan go dal. Man birra iige
leat ovttaoaivilvuohta lea man guhkas Europa Uniovdna galgá
mannat. Erenoamážit lea Stuorabritannia reageren go evttohusteavsttas
adno sátni "føderašuvdna" ja go uniovnnas galgá oktiihevehuvvot
ruhta- ja olgoriikkapolitihkka - ja sii leat gáibidan rievdadusaid
evttohusas. Stuorabritannia lea riikka mii garrasit geahččala
bissehit leavttu Europas føderašuvnna guvlui. Sii maiddái ballet ahte
Frankriikka ja Duiska bearahaga bohtet váikkuhit olles uniovnna
politihka. Maiddái unnit riikkas Europas ballet ahte sis ii šatta
doarvái váikkuhanvejolašvuohta EU siskobealde. Riikkaide mat leat
ohcan beassat miellahttun ii leat válljenvárri, sii servet dan
uniovdnii mii lea dalle go besset searvat. Eahpikeahttá lea go goit
konveanttas stuora barggu 2004:ii rádjái. Gaskkat leat ain stuorrát,
ja proseassat orrot johtime jođaneappot EU siskkobealde go iešalddis
miellahttoriikkain.

                  
					

Kypros-konflikta dehálaš ON:i
				  
				   
Ii leat dušše Irak-ášši mainna Kofi Annan ja ON barget dan
áigge. Leat maiddái eará riiddut maidda ferte gávdnot
čoavddus. Kypros lea ovdamearkan konfliktii mii lea bistán moaddelot
jagi, muhto masa easkka dál lea doaivva gávdnat ráfálaš čovdosa.
                    
                   Olgoritkommentára: Per Klemetsen Hætta 03.03.2003 dii. 11:33 

                  

                  
Go Kypros namuhuvvo, de máŋggas dieđus jurddešit beaivváža ja
lieggasa birra - Kypros han lea "Syden". Muhto Kypros maiddái lea
guovddáš riidofáddá gaskal Greikka, dahje Hellas, ja Turkka. Maŋŋil
go Turka invaderii davabeali sullos 1974:s lea Kypros leamaš juhkkon
guovtte sadjái. Otne leat sullii 80% álbmogis greikka-kypriohtarat, ja
20% fas turka-kypriohtarat. Kypros lea historjjá mielde, nu go ollu
eará riikkat ge, leamaš earáid stivrejumi vuolde. Suolu lea leamaš
sihke dološ fønihkarat, mykenarat, persarat, romarat, osmanarat ja
ođđasit áiggi Stuorabritannia stivrema vuolde. Strategalaččat lea
Kypros leamaš mávssolaš máŋgga dáfus, ja dat leage sivva manne
ovdamearkka dihte Stuorabritannia válddii sullo stivrema vuollái
maŋŋil go Turka searvvái Duiska vuosttaš
máilmmisoađis. Suez-kanála ii galgan giddejuvvot, ja sihkkarastin
dihte dan de válddii Stuorabritannia stivrejumi sullos. Kyprosis, gos
stuora eanetlohku álbmogis leat greikka-kypriohtarat, šattai aŋkke
maŋŋil nuppi máilmmisoađi stuorit gáibádus ovttastuvvo
Greikkain. Greikka-ortodoksa girku lágidii álbmotjienasteami áššis
1950:s ja leige eanetlohku mii doarjjui ovttastumi. Kypros šattai
sierra stáhta 1960:s, ja ledje golbma stáhta Stuorabritannia, Turkka
ja Greikka dáhkidedje ovttastuvvon sullo sierravuođa riikkain. Turkka
invaderii sullo 1974:s, ja Kypros lea dan rájes leamaš juhkkon. ON:a
plána mielddisbuktá ahte Kypros šaddá ovttastuvvan stáhta mas leat
guokte oassestáhta - okta greikka-kypriohtalaš ja nubbi fas
turka-kypriohtalaš. Galgá leat okta ráđđehus, ja presideanta galgá
válljejuvvot vuoru mielde dan guovtti oassestáhta gaskka. Dat mii dál
lea ovddidan rahčamušaid gávdnat čovdosa lea Europa Uniovnna
viiddideapmi. Turka áigumuš lea beassat mielde EU:ai, ja dalle ferte
gávdnot čoavddus Kyprosa boahtteáigái - ja dat ferte leat čoavddus
masa lea govda doarjja ja mii lea bistevaš. ON:a generalčálli Kofi
Annan lea bivdán sihke greikka-kypriohtariid ja turkka-kypriohtariid
jođiheddjiid boahtit šiehtadallamiidda Haagii logi beaivvi
geahčen. Lea evttohuvvon ahte galgá šaddat álbmotjienasteapmi
Kyprosas ráfiplána ektui. Ráfiplána eaktuda ahte Kypros šaddá
oktasaš stáhta, ja ahte stáhta čatná iežas gaskariikkalaš
šiehtadusaide, traktáhtaide ja álbmotriektái.


Presideanta Bush TV-sárdni
				  
				   
Ikte doalai USA presideanta Bush TV-sártni, ja su diehtu USA álbmogii
orui čielggas: Saddam Hussein lea dan mađi stuorra áittan USA:ii
ahte lea dárbbašlaš atnit fámu. Son ráhkkanahttá USA álbmoga
soahtái, vaikko Hans Blix otne buktáge iežas rápportta ON:ii -
rápporta mii soaitá eambbo positiiva go ovddit ráporttat.
                    
                   Olgoritkommentára: Per Klemetsen Hætta 10.03.2003 dii. 13:55 
                  

                  
Gaskavahku gávnnadedje Ruošša, Frankriikka ja Duiska
olgoriikkaministtarat, ja searve cealkámušas dadje sii ahte sii
bohtet bissehit ođđa resolušuvdnaevttohusa Ovttastahttojuvvon
Našuvnnaid sihkarvuohtaráđis mii addá vejolašvuođa atnit fámu
Iraka vuostá. Sii oaivvildit ahte vearjobearráigeahččan Irakas
ovdána, ja ii leat dárbu addit mandáhta fallehit Iraka. Ruoššas ja
Frankriikkas lea veto-riekti, nugo earáge riikkain geat leat fásta
miellahtut sihkarvuođaráđis. Álbmotrievtti ektui lea dušše
mearrádus ON:a sihkarvuođaráđis mii legitimere fallehit Iraka.  USA
ja presideanta George W. Bush vástádus bođii mannan ija, Norgga áiggi
mielde. De son doalai TV-sártni USA álbmogii, ja su diehtu lei
čielggas: USA ii dárbbaš mandáhta Ovttastahttojuvvon Našuvnnaid
sihkarvuohtaráđis fallehit Iraka. USA boahtá ovddidit ođđa
resolušuvdnaevttohusa sihkarvuođaráđđái, ja beroškeahttá makkár
boađus šaddá gieđahallamis - jus dárbu de falleha USA
okto. Sihkarvuođaráđis áigu son bágget riikkaid válljet beali, sii
geat leat mielde dahje sii geat eai leat. Danne áigu USA ovddidit
ođđa resolušuvdnaevttohusa, vaikko dat ii soaitte oažžut
doarjaga. Bush celkkii ahte ii addo šat áigi geahččalit gávdnat
diplomáhtalaš čovdosa riidui. Lea dieđus oalle erenoamáš go Bush
ovdal go Hans Bliks otne goalmmát geardde rapportere
sihkarvuođaráđđái, juo dadjá movt oidnet bohtosa. Maŋemus vahkuid
dieđut vearjobearráigeahččamiin dadjet ahte Iraka dál ovttasbargá
"aktiivvalaččat", ja leat billistan rakeahtaid mat ledje navdojuvvon
lobiheamit resolušuvnna mielde. Vuordimis bohtet maiddái leahket
kritihkálaš gažaldagat ja eahpesihkarvuođat rapporttas, ja jearldat
šaddá dalle boahtá go hans Bliks bivdit eambbo áiggi
sihkarvuođaráđis. Dan áiggi ii áiggo USA šat addit. Duohtavuohta
orru ahte Bush ja su hálddahus leat mearridan atnit fámu, ja
olgoriikka aviissain navdojuvvo ahte lea juo biddjon dáhton goas USA
falleha Iraka. Sihke dákkár gieđahallan ja maiddái su TV-sártni lea
jurddešuvvon eanas siskaldasat čoaggit doarjaga. Soahti Iraka vuostá
boahtá šaddá stuora gollun USA:ii. Ii ovttage máilmmi riikkain leat
dakkár militearfápmu go USA:s, ja eahpikeahttá Iraka vuoittahallá
jođanit. Goitge šaddá ressursageavaheapmi stuoris. Dat mii dattege
boahtá čuohcat garrasepmosit lea doalahit soahteveaga Gaska-Nuortti
guovllus guhkit áiggi maŋŋil go iešalddis soahti lea nohkan. Bush
ja su ráđđeaddit leat jurddešan mihá guhkelii go dušše
nuppástuhttit stivrejumi Irakas, ja jáhkkimis áigot doalahit kontrolla
mii dáhpáhuvvá politihkalaččat. Politihkalaččat čuohcá garrasit
interverneret Gaska-Nuortti guovllus, ja čuohcá vel garraset jus ii
leat ON-mandáhtta duogabealde fápmogeavaheami. Dan dihtet
Šashingtonis, ja leat ge dál maiddái eambbo čielgasit go ovdal
čatnan čovdosa Palestiinna-áššis Iraka áššái. Bush dadjá ahte
regime-rievdan Irakas maiddái dahká álkibun politihkkalaččat doarjut
Palestina stáhta ásaheami.
					

Irak-resolušuvdna ii soaitte ovddiduvvot
				  
				   
Dán vahku lea Ovttastuvvon Nášuvnnaid dorvvolašvuođaráđis leamaš
digaštallamat Irak:a dilis. USA ja Stuorabritannia leat garrasit
geahččalan oažžut eanetlogu evttohussii mii attášii Saddam
Hussein:ii áigemeari vuossárgii lobihis vearjjuid bilidit.
                    
                   Olgoritkommentára: Per Klemetsen Hætta 17.03.2003 dii. 11:12 
                  

                  
Dán mánu 17. beaivái, boahtte mánnodahkii, leigga USA ja
Stuorabritannia bidjan áigemeari oažžut čađa resolušuvnna ON:a
sihkarvuođaráđis, man vuođul sáhttá fallehit Iraka. Leat dat riikkat
sihkarvuođaráđis geat eai leat vel dadjan dorjot go ođđa
resolušuvdna-evttohusa geat mearridit viidaset gieđahallama ON:a
sihkarvuođaráđis. Dat mii lea vuhtton maŋemus vahkku lea
Stuorabritannia rahčamus bidjat eará áigemeari go USA. Tony Blair
orru váikkuhuvvon dieđuin ahte stuora eanetlohku iežas álbmogis ii
doarjjo soađi mii ii leat vuođđuduvvon álbmotrievtti prinsihpaid
mielde. Danne evttohii ge son ođđa gáibádusaid Irakii, maid
ollášuhttima bokte sáhtášii garvit soađi. Evttohusat eai váldon
bures vuostá Washingtonis, gos Stuorabritannia rehkenastojuvvo leat
stuorimus ja nannoseamos doarjjan. Erenoamážit go diehtá ahte
Frankriikka ja Ruošša juo leaba dieđihan ahte veto-rievtti sáhttá
leat vejolaš geavahit sihkarvuođaráđi gieđahallamis. USA birge gal
fámolaččat Stuorabritannia haga, muhto politihkalaččat lea mihá
stuora vuoittahallan jus vel lagamus doarjja nai geassáda. Dalle báhcá
USA okto. Stuorabritannias leaba ja guokte ministtara cealkán ahte
eaba áiggo joatkit ámmáhiin jus Stuorabritannia searvá soahtái man ON
ii doarjjo. Tony Blair dieđus ii hálit šaddat dat stáhtaministtar ja
jođiheaddji gii doalvvui bargiidbellodaga dan dillái ahte massá
fámu. Barggiidbellodat, Labour, lei badjel guoktelot jagi fámoheapmin
Stuorabritannias, ja siskkaldasat riidaledje bellodaga jođiheami
ektui, gii galgá leat jođiheaddji, muhto erenoamážit guđe guvlui
bargiidbellodat galgá heivehit politihka. Vástádus šattai New Labour,
ja Tony Blair bođii, iežas sjarmain ja ođđa "sosialdemokrahtalas
politihkain", vuittii válggaid ja bovttii bargiidbellodaga náhkkáriin
mat ledje leamaš moaddelot jagi. Go álbmot ii hálit soađi, de leat
dat realitehtat maid Tony Blair šaddá váldit vuhtii. Danne lea
várrogasvuohta sivvožit leavvagohtán Londonis. Dan gal oaidná USA, ja
sii fas geahččalit garrasit váikkuhit Stuorabritannia politihka. Sii
eai suitte massit dan doarjaga. Ironia lea dieđus ahte Tony Blair
dávjá moitojuvvo go álggos viehkadallá guđe guvlui biegga bossu ovdal
oaivvilda maidege. Dán háve son ii leat dan dahkan, baicca lea čađat
ollislaččat dorjon iežas verdde Bush. Soaitá dat baicca vuoitun
guhkit áiggi ektui. USA:s maid leat fámut mat eai doarjjo soađi ON:a
haga, vaikko logut eai leat nu stuorrát go eará guovvluin
máilmmis. 700 milliardda ruvnno navdojuvvo adnot soahtái, ja dalle eai
leat rehkenaston golut mat šaddet go guhkit áiggi bissu guovllus. USA
økonomiija ii leat dearvvaš, ja gávpevuolláibáza ain lassána. Boahtte
jagi álgá válgagižžu USA:s, ja nu go ovdal ge: økonomiija mearrida
hui ollu go válljejeaddjit galget cealkit man duhtávaččat sii leat
Bush bargguin. Goitge leaba USA ja Stuorabritannia bággehallan hilgut
áigemeari mii lei biddjon 17. beaivái. Ii leat vejolaš oažžut
mearrádusa čađa ovdal dan meari. Dat guhtta riikka mat eai leat vel
mearridan, vásihit garra preassa goappeš beliin
sihkarvuođaráđis. Dat guhtta riikka leat dieđihan ahte sii ieža
buktet evttohusa movt sáhtášii gávdnat ráfálas čovdosa
Iraka-áššis. Goitge orru ain váttis oaidnit eará bohtosa go
soađi. Ii dan dihte go ii leat vejolaš, muhto go USA ii oro
hálideame eará bohtosa.

					

Ođđa áigi Irákas
				  
Maŋŋilgo Iraka stivra lea eret biddjon ja eanaš soahtamat nohkan,
de leat aŋkke ain ollu eahpesihkkaris áššit mat galget čovdot ja
ollu hávit mat galget savvut lagamus áiggi. Konflikta-linját leat
máŋa, ja eaige leat unnon maŋŋil soađi.
                    
                   Olgoritkommentára: Per Klemetsen Hætta 25.04.2003
                   dii. 14:38
                  

                  
Gaskavahkku bohte Amerihka ja Stuorabritannia soahteveagat Iraka
oaivegávpogii Bagdadii, ja George Busha niehku muhtun muddui
ollášuvvui: ahte amerihka soalddáhat bohte Bagdadii ja váldojuvvoje
vuostá dego beastin Iraka álbmogii. Siviila olbmot váipo leavggaiguin,
ja illudedje gáhtain. Govat maid oinnimet TV:as ledje muhtun ládje
apmásat, ja eara ládje fas oahppásat. Olbmot billistedje Saddam
Hussein statuaid, govaid ja palássaid. Olbmot dánso njeidojuvvon
statuaid alde, dulbmo ja čolge daid. Lea garra symboldahkku, mii
dieđus vuolgá dovdduin mat badjánit juste dalle, muhto maiddái
mearkkaša symbolihkka ahte olbmot mat ovdal leat balddihuvvon
jeagadit diktatora dál dustet čájehit maid duođas
oaivvildit. Sullásaš govaid oinnimet go Romania diktator Nikolai
Chauchesku biddjui eret fámus ja maŋŋil goddojuvvui 1989:is. Maiddái
Ruoššas Stalina statuat njeidojuvvo oalle jođanit 1991:s. Eai
šaddan dat garra ja guhkes soahtamat Bagdadis mat ledje
vurdojuvvon. Militear-strategat ledje doivon ahte Saddam Husseina
soahteveaga goit oaivegávpoga galge garrasit geahččalit suodjalit,
go muđui ii lean sis makkárge vejolašvuohta USA teknologalaš
soahtamiid vuostá. Dál lea Iraka ON ambassadøra mieđihan ahte sii leat
vuoittahallan soađis, ja deattuhii ahte sii dal hálidit ráfi. Dan
sávaldahkii gal buohkat servet, muhto seammás lea čielggas ahte
muhtun áiggi ovddosguvlui šaddá kaos ja eahpesihkarvuohta riikkas,
sihke politihkalaččat ja soahtamiid dáfus. Vaikko amerihka
soahteveaga dál kontrollere stuorimus ja mávssoleamos gávpogiid ja
guovlluid Irakas, de leat aŋkke joavkkut mat eai áiggo ollásit
vuollánit ja jotket soahtamiid gerilja-vugiid mielde. Dat mii lea
áibbas čielggas lea ahte easkka dál álgá váddáseamos bargu, ii
dušše amerihkalaččaide, muhto olles gaskariikkalaš
servodahkii. Veahkkeorganisašuvnnat fertejit dieđus jođanepmosit
rábidit heahteveahki Iraka álbmogii, geaidda soađi gillámušat leat
čuohcan garrasit. El-rávdnji ja johtolat fertejit doaibmagoahtit, ja
biebmu, čáhci, dálkasat ja eará dárbbašlaš gálvvut fertejit
fievrreduvvot álbmogii. Politihkalaččat šaddá erenoamáš
váttis. Bush ii mieđit ON:ii addit guovddáš saji Iraka stivremis
muhtun áiggi ovddosguvlui, ja navdá leat USA riektin bidjat iežaset
olbmuid stivrejupmái Irakas dassážii go Irakii šaddá ođđa
stivrejupmi. Praktihkás dál USA ja Stuorabritannia okkupereba
Iraka. Polithkalaš riidu Iraka ektui lea juo čuožžilan. Kurdárat
ledje jođanat, ovttas amerihka soalddáhiiguin, váldit kontrolla Kikuk
gávpogis Davvi-Irakas, mii lea erenoamáš mávssolaš gávpot máŋgga
dáfus. Kirkuk lea Iraka guovddáš oljogávpot, muhto kurdárat ieža
atnet dan dego sin oaivegávpogin. Turka lei jođan dasa reageret, go
Turkka ballu lea ahte kurdárat galget atnit dán vejolašvuođa ásahit
sierra stáhta alcceaset. Danne fertii USA deattuhit Turkka ektui ahte
kurdáriid kontrolla Kirkukas ii leat eara gaskaboddosaš. Ballu lei
ahte Turka bidjá iežas soahteveaga rastidit ráji, ja mannat
Davvi-Irakii ja erenoamážit Kirkuk gávpogii. Die lea ovdamearka
makkár politihkalaš váttisvuođat guovllus leat. USA:s lea juo
oktavuohta muhtun eksil-Irakalas joavkkuiguin, geaiguin áigot
ovttasbargat ásahišgoahtit demokratiija Irakii. Leat gal
muslim-joavkkut mat boikottejit dakkár čoahkkimiid, ja dat lea fas
eará ovdamearka man váttis bargu duođai šaddá.
