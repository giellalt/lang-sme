Dáruiduhttin. 
  

Sisdoallu.

Mákká Regnor:
Dáruiduhttin.

Nállevealaheapmi sámiid guovdu ii leat ođas.  Thomas von Westen
muitalii ovdamearkka dihte ahte Finnmárkku rittu dážat eai atnán
sámiid buoret go beanan.  Čuohte jagi su maŋŋá, 1827s, muitalii
muhtin mátkkošteaddji gean namma lei Keilhau, ahte Steinvågas
Čorgasnjárggas ásse guokte bearraša.  Nubbi leai dáža, muhto nuppi
bearrašis lei isit dáža ja eamit sápmelaš.  Keilhau muitala ahte
diekkár náittosbárat eai lean gallis, go sihke dážat ja sámit
badjelgehčče dáža almmáiolbmo jos sámiin náitala.
Dáruiduhttinpolitihka álgu nappo ii leat álgu nállevealaheapmái.
Baicce guoská dáruiduhttin dáža guovddášeiseválddiid
čearddalašvuođapolitihkkii.  Dan ášši ferte čilget
nállevealaheami ektui sierra, go dáruiduhttinpolitihkas ii leat
dušše sáhka olbmuid oktavuođain juohkebeaivválaš eallimis.  Mii
dasto dáruiduhttinpolitihkka lei?

Vuosttas álggu gávdnat skuvlla ja girku giellapolitihkas.  Skuvla- ja
girkoáššit gulle álggu rájes girkoeiseválddiide, bismmaide,
mearridit.  Thomas von Westen áiggis, gii lei sámiid gaskkas
mišuneremin 1727 rádjái, geavahišgođii girku sámegiela
gulahaddangaskaoapmin olu eanet go ovdal.  Sivva lei dieđus ahte
báhpat áddejedje ahte jos galggaš leat doaivva kristtalašvuođa
nannet sámiid gaskkas, de lei dárbu singuin gulahaddat.  Girku
giellapolitihkka rievddai fas 1773s go Markus Fredrik Bang šattai
ođđa bisman Troandimis, man vuollái Davvi-Norgga girku gulai.  von
Westen áiggis lei Peder Krogh Troandin-bisma (1688-1731).  Son ii lean
ovttaoaivilis von Westeniin giellagažaldagain.  von Westen oahpahii
mišunearaid maiddá sámegielas.  Beakkán Knud Leem lei okta von Westen
oahppiin.  Maŋŋá go von Westen jámii 1727, nogai dát oahpahus ja lei
várra Krogh vuosteháhku von Westen giellaoidnui mii lei sivva dasa.
Mišuvdna dattege ii lean áibbas bismma hálddus, nu ahte sámegiella
ain geavahuvvui mišuvnnas.  Muhto go ordnejuvvon sámegieloahpahus
báhpaide ii šat gávdnon, de dieđus gárttai mišunearaid
sámegielmáhttu das gillát.  Nubbi ášši mii gulai girku
mišuvdnabargui ledje girkohuksemat sámeguovlluin.  Krogh ii háliidan
ahte sámegiella galggai geavahuvvot mišuvdnabarggus, muhto muđui gal
doarjjui mišuvdnabarggu.  Su áiggis nannejuvvui girku sámeguovlluin.
Sihke Álaheajus, Várjjagis ja Deanus ceggejuvvojedje smávit
girkostobut.  von Westen jugii dáža beal sámeguovlluid 13
mišuvdnaguovlun, ieš guđet mišunearain.  1774s šattai Bang bisman
Troandimis, ja giellapolitihkka rievddai dalán.  Seminarium
Lapponicum, gos mišunearat ožžo oahpu, maiddá sámegielas, lei
álggahuvvon 1752s, muhto heaittihuvvui fas 1774s, seammá jagi go Bang
šattai bisma, ja Seminára hoavda, Knud Leem, jámii.  Ođđa oaidnu
sámegiela ja mišuvnna dáfus vuittii.  Sihke von Westen giellaoaidnu
ja su mišuvdnadoaimmahus jávkkai.  1802s heaittihuvvui sámemišuvdna
ja ruđat biddjojedje eará doaimmaide, ovdamearkka dihte skuvllaide
máddin.  Várjjagis lei mišuneara gitta 1808 rádjái, ja Skiervvás fas
1814 rádjái.  Girkoeiseválddiide gal fargga čielggai ahte sámiid
oahpahus gárttai gillát ođđa politihka geažil, muhto sii eai
geargan rievdadit dili ovdal go oppa Finnmárkku administrašuvdna
šattai váttisvuođaid sisa gaskal 1807 ja 1814.  Go Napoleonsoahti
lei nohkan, Norga lei vuođđolága gárvvistan, ja dánska gonagasa
sadjái lei ruoŧa gonagas šaddan Norgga ge gonagassan, buot geavai
1814s, lei Norgga stáhta dilli oalát nuppástuvvan, ja eiseválddit
fertejedje fas huksegoahtit ja nannet hálddahusa - Finnmárkkus maiddá.
Deinboll lei proavasin Čáhcesullos gaskal 1816 ja 1824, ja son
gárttai maiddá ovddastit Finnmárkku Stuorradikkis.  Son barggai
erenoamážit skuvlla áššiiguin, ja sus ledje moanat árvalusat mo
skuvlla nannet ja buoridit.  Muhto easkka N. V. Stockfleth áiggis
rievddai giellapolitihkka.  Stockfleth bođii báhppan Čáhcesullui
1825s, ja gárttai bargat sámi skuvla- ja giellaáššiiguin máŋgalot
jagi ovddosguvlui.  Čáhcesullos son ii lean gal go moadde jagi ovdal
go ozai Davvisiidda báhppavirggi.  1832 rájes lei son Oslo
universitehtas sámegiela oahpaheaddjin ja dutkin.  Su gieđas bohte
máŋga girjji sámegillii.  Ii Stockfleth ge beassan áibbas ráfis
bargat sámegiela buorrin.  Son buvttii 1848s Stuorradikki ovdii
evttohusaid mo nannet sámemánáid skuvladili, ja son čuoččuhii ahte
lei áibbas dárbbašlaš mánáid oahpahit iežaset eadnegillii.  Seammá
jagi mearridii gonagas ahte báhpat galge sáhttit oažžut sámegieloahpu
sihke Tromssa semináras (oahpaheaddjiskuvllas) ja Oslo universitehtas.
1852 rájes sáhtte semináristtat (oahpaheaddjioahppit) oažžut
ruhtaveahki lohkat sáme- ja suomagiela Tromssa Semináras.  Muhto
Stockfletha giellaoaidnu lei dál deattu vuollái šaddan.
Dáruiduhttinpolitihkka oidnošgođii.  Stuorradiggi ii guorrasan
Stockfletha árvalusaide 1848s.  Álaheaibáhppa Aars lei vuostáleaddjiid
oaivámuš, ja son oaččui čađa ahte ášši guorahallo ja váldo
ovdan fas nuppi Stuorradikkis, 1851s.  Son háliidii ahte guorahallo ii
go sámemánáid sáhte oahpahit dárogillii.  Aars dajai ahte su áigumuš
árvalusaiguin lei ovddiidit čuvgehusa sámiid gaskkas.  Dat lea ge
ágga mii ále geavahuvvui sámegiela vuostá.  Ášši bođii fas ovdan
1851s.  Stuorradiggi čuovvulii Aars árvalusa.  Skuvla galggai
oahpahit sámemánáide dárogiela vissis guovlluin gos lei vejolaš
nannet dárogiela.  Daid guovlluid gohčodedje "overgangsdistrikter"
(sámegillii sáhtášii gohčodit dáruiduhttinguovlun).  Dat mávssii dan
ahte dáid guovlluin ásse maiddá dan veardde ollu dážat ahte
dárogiella gullui skuvllastobu seinniid olggobealde ge, ja danin lei
eiseválddiin doaivva ahte sámit ja láddelaččat eai vajáldahte dan
dárogiela maid ohppe skuvllas.  Álgo álggus ledje dát guovllut
Oarje-Finnmárkku rittus ja Davvi-Tromssas.  Maŋŋá gal bohte buot
sámeguovllut ođđa ortnegiid vuollái.  Stuorradiggi juolludii 1851s
veahá ruđa dárogiela nannemii, ja dát ruhtajuolludeapmi gárttai
bistevažžan gitta 1920-jagiide.  1870-jagiide ii lean juolludeapmi
nu stuoris, dat lassánii 1000 speissedálaris 3500 speissedálarii.
1881s lei lassánan 27500 ruvdnui, 1892s 32000 ruvdnui, ja 1903/1904:s
gitta 68000 ruvdnui.  Muhto dalle lei ge dáruiduhttinpolitihkka olles
fámus.


   [-- Sisdoallu]
Ballu suopmilaččaid sisafárremiid geažil

Dáruiduhttinpolitihkka gárttai eanemusat čuohcat láddelaččaide,
dahje suoma sisafárrejeaddjiide ja sin maŋisboahttiide.  Ortnegat mat
ásahuvvojedje 1851s ledje várra eanemusat jurddašuvvon váikkuhit
sámiide, muhto 1870-jagiin goittot lea čielggas ahte maiddá
láddelaččaide guske ortnegat.  Suopmilaččat ledje Finnmárkui
boahtigoahtán álgo 1700-jagiin.  Ruoŧŧa lei stuorraváldi 1600-logus,
ja fievrridii veahkaválddálaš olgoriikkapolitihka.  1700-jagiid
álggus soađai Ruoŧŧa Ruošša vuostá, ja dát soađit šadde
garrasit čuohcat Supmii go dat šattai soahteeanan, ja dasto Ruošša
vearuhusa vuollái.  Muhtin guovlluin goddojedje olu siviilaolbmot, ja
eanandoallu gillái rievidemiid ja vearuhusa bokte.  Máŋggas
báhtaredje davás, ja sis bohte olusat Ivgui ja Álahedjui.  Maiddá
siseatnama siidaguovlluide bohte soapmásat, Guovdageidnui, Mázii,
Kárášjohkii ja Buolbmágii.  Muđuid bohte sámit Giema sámesiiddain
miehtá 1600 ja 1700-logu "Ruija"-rittuide, muhto sii vigge muhtin
muddui dahkaluddat láddelažžan go dohko jovde.  Go Álaheajus bohte
ruvkedoaimmat johtui 1826 rájes, bohte maiddá olu láddelaččat
Durtnosleagis barggu dihte.  Diet lei hiljes sisafárren.  Stuorra
olmmoščorragat boahtigohte easkka 1860-jagiin, ja dalle
Nuorta-Finnmárkui.  Ovdamearkka dihte lassánii láddelaččaid lohku
dálá Čáhcesullo gielddas ná gaskal 1845 ja 1890:


   1845:   140,    16.6% oppa álbmogis
   1855:   436,    27.7% oppa álbmogis
   1865:   1038,   44.3% oppa álbmogis
   1875:   1485,   52.1% oppa álbmogis
   1890:   2159,   57.5% oppa álbmogis


Dán stuorra sisafárremii ledje guovtti lágán sivat.  Finnmárkkus lei
áhpeguolásteapmi ja guollegávpi sakka buorránan maŋŋá 1840, ja
olmmošlohku lassánii miehtá Finnmárkku rittu.  1855 rájes lassánii
olmmošlohku eanemusat Nuorta-Finnmárkkus.  Buorránan dilli
áhpeguolásteamis gesii olbmuid Finnmárkui sihke máddelis Norggas ja
Gaska-Suomas.  Sisafárrejeaddji dážat navde Finnmárkku leat buoret
guovlun go iežaset ruovttubáiki.  Mannan čuohtejagi gaskkamuttos lei
stuorra gilvu eatnamiid alde máddin, go olu nuorat bohte náitalanahkái
ja ohcagohte eallingeainnu.  Suomas maid lei dilli váttis eanandoalus,
erenoamážit vuolitsehtui (dat geat eai birgen nu bures).  1860-jagiin
ledje Suomas fuones jagit šattu dáfus, ja máŋggas vulge bákkus
davás.  Sidjiide maid lei guollerikkis Ruija geasuheaddji guovlu.
Álbmotlohkamiin oaidnit mo olmmošlohku lassánii.  Jos juohká dážaid,
sámiid ja láddelaččaid ieš guđet sadjái, de leat logut ná:


   1845  1855  1865  1875  1891  
Dážat  4494  6981  9351  12891  15360 
Sámit  6541  7103  7490  7008  7881 
Láddelaččat  1692   2305   3488   4286  5929 
Oktiibuot  12727  16389  20329  24185  29170 


Álbmotlohkamiid loguid galgá várrogasat geavahit, go ii leat lohkamis
lohkamii geavahuvvon seammá vuohki árvvoštallat gii gullá man
čerdii, geahča ovdamearkka dihte mo sámiid lohku njiejai 1865 ja
1875 gaskkas, ja lassánii fas.  Muhto logut goittot leat veahá
veahkkin.  Nu go oaidnit, de lassánii láddelaččaid lohku eanemusat
gaskal 1855 ja 1865.  Gaskal 1865 ja 1890 ásse goalmmátoassi sis
Čáhcesullos (vrd. ovddit tabeallain).  Maiddá dážaid lohku lassánii,
masá seammá johtilit.  Sisafárren Suomas lei nappo oassi stuorra
olmmošrávnnjis mii golggai davásguvlui miehtá 1800-logu.
Olmmošlohku lassánii mealgat maiddá danin go riegádedje olu eanet
mánát go jápme olbmot.  Dattege loktii dáža ja suopmilaš sisafárren
gitta 1850-jagiide olmmošlogu eanet go dát "lunddolaš" olmmošlogu
lassáneapmi.  Vaikko dážaid lohku ge lassánii olu, de ledje
čearddalašvuođa dilit eiseválddiid mielas dakkárat ahte orui dárbu
nannet dáža kultuvrra Finnmárkkus.  Ballu, man suopmilaš sisafárren
cahkkehii, boahtá politihkas vuosttas hávi ovdan eananvuovdima
oktavuođain, ja dat lea hui čuvgejeaddji danin go 1863s bođii
vuosttas eananvuovdinláhka.  Das ii vuhtto ballu, muhto moadde jagi
das maŋŋá bohtet njuolggadusat mat hui čielgasit čájehit
muosehisvuođa Finnmárkku čearddalašvuođa áššiid geažil.



Eananvuovdinlágat

1863 eananvuovdinláhka guoskkai dušše Finnmárkui.  Finnmárku lea
erenoamáš eananvuoigatvuođaid dáfus, ja dasa lea guhkes
ovdahistorjá.  Gitta 1775 rádjái ii lean vejolaš oamastit eatnama
Finnmárkkus.  Eanangeavahanvuoigatvuođat čuvvo árbevirolaš
riekteáddejumi.  Muhto Álaheajus gártagohte dilit moivásat go
olmmošlohku lassánii nu johtilit ahte olbmot eai nagadan šat
árbevirolaš vuoigatvuođaáddejumi bokte čilget geas lei
vuoigatvuohta geavahit guđe eatnama.  Dađis go Álaheajus viidánii
eanandoallu, šattai eanet dat eanet dárbu nannet
oamastanvuoigatvuođaid.  Danin evttohii ámttamánni ahte eiseválddit
das duohko galge juohkit eatnamiid olbmuide dárbbu mielde, ja ahte sii
ožžo báhpára duođđaštussan eanangeavahanvuoigatvuhtii.  1775
njuolggadusat gohčoduvvojit dárogillii "jordutvisningsresolusjonen av
1775", ja oassi das lea ain fámus.  1775 njuolggadusaid mielde ožžo
olbmot erenoamážit Oarje-Finnmárkkus báhpára duođaštussan
eanangeavahanvuoigatvuhtii.  Muhto eatnážat eai beroštan háhkat
báhpára.  Doppe gos háhke báhpára, nu go mat Álaheajus, bođii áiggi
mielde ovdan ahte njuolggadusat eai lean doarvái buori.
Oamastanriekti lei gárži. Jos olbmot háliidedje doalahit
oamastanrievtti, fertejedje golmma jagi siste njáskat gieddin, ja
ássat das.  Jos guđđe saji ávdin, de manahedje eatnama.  Dasa lassin
lei mihtideapmi hui váilevaš go ráját eai čilgejuvvon albma láhkái.
Danin eai nagadan eiseválddit čuovvut mielde gii geavahii man eatnama,
ja danin eai nagadan ge čoavdit daid riidduid mat čuožžiledje
olbmuid gaskkas eatnamiid alde.  1863 láhka galggai čoavdit
váttisvuođaid.  Dán lágas ásahuvvui eananoamastanvuoigatvuohta nu go
mii otne dan dovdat Finnmárkui ge.  Dán ge vuoru bođii láhkaevttohus
Álaheajus.  Lága mielde lei vejolaš oažžut albma eanangirjji mii
dáhkidii oamastanvuoigatvuođa gávpe- ja árbeoktavuođain ge.
Eanangirji addá olbmui vejolašvuođa sihke vuovdit eatnama, pántan
bidjat, ja eana sáhtta árbejuhkui ge mannat.  Lágas eai lean
mearrádusat mat guoskkašedje čearddalašvuođa diliide.  Muhto
jagiin gaskal 1863 ja 1867 árvvoštalai ráđđehus dili máŋgga
oktavuođas.  Stáhtaráđđi Stang cakkai daid geat háliidedje čavget
politihka láddelaččaid vuostá.  Eananvuovdinpolitihkas lei 1866
rájes sáhka galggai go stivrregoahtit gii oažžu eatnama láigohit
(forpáktet) stáhtas.  Eananvuovdinlága mielde ii livččii lean
vejolaš dan dahkat, go das daddjui ahte dat gii ákšuvnnas čuorvu
alcces eatnama, oažžu oastit dan.  Rievdadusat mat dáid
ságastallamiid maŋŋá bohte láhkii 1869s, eai lean doarvái buori
eiseválddiid mielas, ja 1876s bohte njuolggadusat man mielde galggai
leat vejolaš ráddjet oamastanvuoigatvuođa dihto guovlluin.  Dan maid
das vigge, lei ahte olbmot galge ohcat lobi jos áigo vuovdit eatnama.
Eiseválddit háliidedje dan láhkái eastadit ahte sámit ja láddelaččat
besset eatnamii oastit.  Eiseválddit nuppi dáfus ain gádde ahte sis lei
lága mielde lohpi vuosttas vuovdimis prioriteret dážaid sámiid ja
láddelaččaid ovddabeallái.  Stuorradiggi eahpidišgođii lei go nu,
muhto ii diehtán vuos buoret ráđi go orustahttit eananvuovdima vissis
rádjáguovlluin 1879 rájes.  Aŋkke ožžo muhtin dážat oastit eatnama
Kárášjoga gielddas, gos eananvuovdin rievtti mielde lei orustahtton.
1888s bođii ođđa stáhtaborgárláhka.  Das daddjui vuosttažin ahte
eatnama sáhtii dušše Norgga stáhtalahttu oamastit.  Dasa lassin
mearridii láhka ahte dušše sii guđet máhtte dárogiela besse Norgga
stáhtalahttun.  Dát dieđus mielddisbuvttii ahte suopmiláččat
olgguštuvvo.  Nuppi dáfus sáhtte ruoŧŧilaččat beassat Norgga
stáhtalahttun go giellagáibádus ii lean sidjiide oaivvilduvvon.  Go
eiseválddit sáhtte geavahit dán lága eananvuovdima oktavuođain, besse
olbmot 1895 rájes fas oastit eatnamiid daid guovlluin gos eananvuovdin
gildui 1875s.  Eai 1869 mearrádusat ge galgan leat fámus 1895 rájes.
Vaikko eiseválddit vigge gieldit sámiid ja láddelaččaid oastit
eatnamiid, de gávnnahii liikká eanandoallodepartementa ahte menddo olu
sámit ja láddelaččat ožžo eanangirjjiid.  Dasa lassin lei
Stuorradiggái boahtán árvalus ložžet stáhtaboargárlága gáibádusaid.
Danin badjánii jurdda ođđa eanandoallolága ráhkadit.  Báikkálaš
eiseválddit ledje evttohan sihke 1775 njuolggadusaid ja 1863
eananvuovdinlága.  Duogážin árvalusaide ledje báikkálaš
váttisvuođat go eananvuoigatvuođat šadde nu moivásat ahte sii eai
šat nagadan daid čorget.  1902 lágain lei áibbas nuppi láhkái.
Guovddášeiseválddit árvaledje lága vai sidjiide livčče vejolaš
váikkuhit Finnmárkku čearddalašvuođadiliide.  Dan oaidná lága
ráhkkananbarggus, gos čearddalašvuođa dilit čilgejuvvojedje hui
dárkilit.  Vel čielgaseabbo oaidná dan lága ja láhkii gulli
njuolggadusain.  Čielgaseamos lea eananvuovdinnjuolggadusaid
giellagáibádus.  Das mearriduvvui ahte eatnama sáhtii dušše daidda
vuovdit geain lei dárogiella ruovttugiellan dahje beaivválaš giellan.
Muhto njuolggadusain ledje eará ge mearrádusat.  Eananvuovdima galggai
eananvuovdinkommišuvdna čađahit.  Dát lei ođđa ásahus mii ii lean
leamaš ovdal.  Juohke gielddas galggai leat sierra kommišuvdna.
Ovdaolmmožin biddjui eananvuovdinkommišuneara, dahje hoavda.  Dát
lei ođđa virgi.  Dasa lassin galggai guovllu leansmánni leat
kommišuvnnas fárus, ja dasto vel okta lahttu gielddas eret.
Ámttamánni nammadii dán gielddalahtu, goittot 1920-jagiide.  Dan rájes
nammadii gielda ieš gieldda lahtu.  Juohke gielddas lei nappo sierra
eananvuovdinkommišuvdna.  Eananvuovdinhoavda lei mielde uot
kommišuvnnain.  Eanetlohku lávdegottis mii evttohii eananvuovdinlága,
lei árvalan ahte gielda ieš nammada iežas lahtu, muhto dasa ii
guorrasan eanandoallodepartementa ii ge Stuorradiggi.  Sii háliidedje
ahte ámttamánni galggai dan ge beassat mearridit.  Čavga
bearráigeahčču boahtá maiddá ovdan go geahčada mo
eananoastinohcamiid meannudedje.  Son gii ohcat áiggui, fertii ruovttu
guovllu leansmánnis oažžut duođaštusa lei go Norgga stáhtalahttu,
man čerdii gulai, gos lei riegádan, ja máhtii go dárogiela.  De
sáhtii easkka sáddet ohcama dan gieldda leansmánnái gos háliidii
eatnama oastit.  Ohcama galggai sáddet ovdal 1. b. guovvamánus.
Leansmánni ja gieldda kommišuvdnalahttu gieđahalaiga dasto ohcamiid
ovdal go sáddiiga daid eananvuovdinhovdii.  Son mearridii gis galggai
go olles kommišuvdna leat fárus mihtideamen eatnama, vai sáhtiiga go
leansmánni guovttos gielddalahtuin dan dahkat.  Jos eananvuovdinhoavda
oaivvildii ahte son ii dárbbašan leat mielde, de fertii liikká
ámttamánnis hcat lobi addit ohcamiid duon guoktá háldui.
Áššemeannudeapmi gárttai dien láhkái áddjás hommá, ja 1920-jagiin
lei dábálaš ahte kommišuvdna ádjánii guokte gitta njeallje jagi
ovdal go eatnama sáhtte mihtidit ja ohcci eanangirjji oažžut.  1926s
bohte vel báhpárat Stuorradikki eanandoallolávdegotti ovdii gos
čuoččuhuvvui ahte muhtin sámeguovlluin, nu go mat Lágesvuonas,
sáhtii sápmelašriehpu vuordit gitta jealljenuppelot jagi ovdal go
áššit čilge.ean vissis ahte ohcci oaččui eanangirjji.
Kommišuvdna hilggui ui dávjá ohcamiid.  Mii leat dávjá gullan go
eananvuovdinlágas lea sáhka, ahte sámit eai ožžon oastit eatnamiid
eananvuovdinlága giellagáibádusa geažil.  Dat čuoččuhus ii leat
áibbas duohta.  Lea duohta ahte máŋggas eai ožžon oastit eatnama,
muhto mii dalle dáhpáhuvai, lei ahte sii besse čállit stáhtain
láigošiehtadusa mearriduvvon áigái ja gieddeláigui.  Ovdal 1920 orru
guovtti goalmmátoasis ohcamiin nu geavvan, ja 1920-jagiin beliin
ohcamiin.  Nubbi ášši lea vel dat ahte giellagáibádusa lassin ledje
moadde eará mearrádusa maidda eananvuovdinkommišuvdna dávjá čujuhii
go hilggui ohcamiid.  Eananvuovdinnjuolggadusain, mat čuvvo
eananvuovdinlága, daddjui ahte: Eatnama oaččui vuovdit Norgga
stáhtalahtuide dain eavttuin ahte sii:


   ledje guovllu eanandollui ja bajáshuksemii ávkkálaš olbmot máhtte
   dárogiela hállat, lohkat ja čállit, ja ahte sii geavahedje
   dárogiela beaivválaččat.



Dasa lassin daddjui njuolggadusain ahte geassesajiid ii ožžon
vuovdit, dušše láigohit, ja dat gárttai erenoamážit čuohcat
sámiide.  Okta ášši lea mii lágas ja njuolggadusain mearriduvvui,
nubbi lea man muddui eanandoallokommišuvnnat čuvvo mearrádusaid.
Mii giellagáibádussii guoská, orru ášši čielggas.  Kommišuvnnat
leat čujuhan dasa dušše vuosttas moadde jagi.  Unjárgga
kommišuvdna veadjá leat geavahan giellagáibádusa go Stuorravuona
boares márkanšilju mihtiduvvui 1903s.  Ohcciid gaskkas ledje moadde
sápmelačča, ja sii eai ožžon eanangirjji, besse dušše láigohit
gittiid leansmánnes, gii beasai oastit.  Ášši ii leat áibbas
čielggas, go kommišuvdna čujuha sihke stáhtalahtovuođagáibádussii
ja giellagáibádussii.  Muhto go ohcciid gaskkas ledje sihke
láddelaččat ja sápmelaččat, ja ii okta ge sis ožžon eanangirjji,
orru leamen nu ahte láddelaččaid ohcamat hilgojuvvojedje danin go
sii eai lean Norgga olbmot.  Dalle fertii lean giella ágga sámiid
vuostá.  Muđuid gal gávdnojit dievva ovdamearkkat 1905 rájes gos
sámit ožžo eanangirjji vaikko ieža mieđihedje ahte sii eai máhttán
dahje geavahan dárogiela.  Eanandoalloministar vikkai čavget
giellagáibádusa 1913s, muhto das ii boahtán mihkkege go masá buohkat
geat jienádedje áššis, áviissat, báhpat, Finnmárkku
Stuorradikkeáirasat, gielddastivrrat ja ságadoallit, vuosttildedje
čavgema.  Máŋggas árvaledje baicce sihkkut oppa giellagáibádusa.
Veahá sierramielalašvuohta lei das ahte galggai go leat álkit
sámiide go láddelaččaide oastit eatnama.  Muhtimat oaivvildedje
nammalassii ahte gal láddelaččaid ohcamiid juolui hilgut, go sii han
ledje sisafárrejeaddjit. Muhto sámiid, geat ále leat orron
Finnmárkkus, ii lean govttolaš soardit eananvuovdimis, daddjui.
Erenoamáš beroštahtti lea eananvuovdinhoavdda cealkámuš áššái.
Son oainnát muitalii ahte son ii lean nu sakka beroštan
giellagáibádusas, ja eai lean ovddit ge eananvuovdinhoavddat beroštan
das.  Ii son gáddán dat ovddiidivččii eanandoalu, ii ge
dáruiduhttima.  Das baicce čuožžilivččii unohas agitašuvdna
Norgga ja dážaid vuostá, logai.  Nubbi mearrádus
eananvuovdinnjuolggadusain guoskkai daidda geat eai lean Norgga
stáhtalahtut.  Dás lea maiddá ášši hui čielggas.  Supmii gulli
olbmot eai galgan oažžut eanangirjji, sii fertejedje láigohit
stáhtas.  Ovtta gaskka lei eananvuovdinhoavda nu garas ahte eai galgan
láigohit ge beassat, muhto dat fertii lean boasttu láhkaipmárdus, go
das gal fas ložžii.  Sámit ledje dábálaččat Norgii gulli, nu ahte
sidjiide ii guoskan dát mearrádus.  Mii dalle bázii čearddalašvuođa
guoski mearrádsain, jos sámiid beali smiehttá?  Vuosttamužžan ahte
vaikko báikkálaš eiseválddit eai čuvvon lága nu go lei jurddašuvvon,
de goittot lea láhka duođaštus mo guovddášeiseválddit háliidedje
politihka.  Čearddalašvuođa dilit davvin ledje 1860-jagiin gártan
oaivebávččasin sidjiide. Eiseválddit vigge doalahit Norgga stáhta
suverenitehta davvin moanaid doaimmaid bokte.  Eananvuovdinpolitihkka
lei okta máŋga gaskaoami gaskkas.  Nubbi ášši mii lea fuomášan
veara, lea ahte vaikko giellagáibádus ii váldon atnui, de fertejedje
sámit vástidit gažaldagaide iežaset giellageavaheami birra.  Dakko
bokte bohte sii diehtit ahte eananvuovdinpolitihkas ge vikkai stáhta
fievrridit dáruiduhttinpolitihka. Dat dieđus nannii oppa
dáruiduhttinpolitihka.  Vel 1950-jagiin fertejedje olbmot vástidit
ohcanskovi giellagažaldagaide, ja dat lei olbmuid mielas hui unohas,
muitaluvvo.  Goalmmát ášši lea ahte máŋggas fertejedje liikká
duhtat láigoeatnamiin vaikko eananvuovdinkommišuvnnat eai oro hilgon
sámiid eananohcamiid giellagáibádusa geažil.
Eananvuovdinkommišuvnnat han galge fuolahit ahte eanandoallu
nannejuvvošii.  Sámiid lei dárbu čuvget dahje bágget buoridit
eanandoaluset.



   [-- Sisdoallu]
Sámiid ealáhusat ovdáneami čuovggas

Go eanandoalu galggai nannet, de lei gažaldat mo šibitdivššu
galggai buoridit ja gieddebárggu buvttadeami (produkšuvnna) loktet.
Miehtá 1800-logu ledje die áššit mas sámit birgejedje funet
eiseválddiid ja eanandoallodiehttiid mielas.  Sámit johtaledje
geassesadjái vai suoidni beasašii šaddat ráfis šibihiid ovddas
álvesaji ittiin, ja danin go johtaleapmi muđuid heivii sámiid viiddis
luondduávkkástallamii.  Suoidni dattege ii lean šibihiid áidna
fuottar.  Stuorra oassi sáhtii leat ng. veahkkefuottar mii biddjui
liemasruitui.  Veahkkefuottarin geavahuvvojedje sihke stárat,
guollešloagat, jeaggesuoinnit, jeahkkálat, ja lasttat.  Eiseválddiide
lei oalle oivebávččas mo galge oažžut sámiid heaitit diekkár
fuones dábiin, ja álgit albma šibitdoaluin.  Albma šibitdollui gulai
buoret návetdikšu, gieddesuoidni váldofuottarin, ja oppa lohkái
doarvái dálvefuottar šibihiidda.  Sámiid árbevirolaš oapmedoallu ii
dohkken man ge dáfus.  Mii guoská šibit- ja návetdikšui, de ledje
čuvgehusdoaimmat deatálaš váikkuhangaskaoamit.  Eiseválddiin lei
várra liikká stuorát doaivva váikkuhit fuottardeapmái
eananvuovdinpolitihka bokte.  Deanuleagis vigge eiseválddit muhtin
muddui geavahit luossabivdinvuoigatvuođaid (čáziid) ge dakkár
ulbmiliiguin.  Guovllu ássiin lei doložis buođđun- ja golgadanlohpi
ja báikkálaš eiseválddit fertejedje vuhtii váldit dáid
vuoigatvuođaid.  Dat gáržžidii vejolašvuođaid rievdadit dili.
Muhto dattege čatnojuvvojedje bivdovuoigatvuođat 1800-logu mielde
eananoamasteapmái. 1888s bođii láhka Deanujoga bivdovuoigatvuođaid
hárrái.  Dás biddjui gáibádussan ahte čáhci galggai eatnama čuovvut,
dahje nuppi láhkái daddjon: Son, geas lei eana, oaččui buođđut ja
golgadit.  Láhka lei heivehuvvon Vuolle-Deanu (Sieiddás vulos)
diliide, muhto gárttai guoskat olles leahkái.  Vuolle-Deanus ledje
eanandilit nu moivásat ahte sierra kommišuvdna fertii daid čorget
(1876-1883).  Ovdal go láhka bođii fápmui, lávii sundi guorahallat
diggereaissuin ledje go olbmuin ain eatnamat mas ii gávdnon
eanangirji.  Loahppaboađus lei ahte eanáš gittiide gávdnui
eanangirji ovdal 1900.  Muhto liikká gárttai 1902 eananvuovdinláhka
guoskat Deanuleahkái ge, beassat fargga oaidnit.  1888 Deanulága
vuođul ráhkaduvvui gonagaslaš resolušuvdna 1911s.  Das čavgejuvvui
oktavuohta eanandoalu ja bivdinvuoigatvuođaid gaskkas.  Das duohko
galggai láddjet ovtta gusa dálvedoarvvi (2000 kg) suoinni jos áiggui
oažžut čázi, ja dasa lassin gáibiduvvui ahte ásai eananbihtás
lahka.  Stáhtalahttovuođa gáibádus maiddá nannejuvvui.
Njuolggadusaid evttohedje Vuolle-Deanu dážahearrát, politimeašttir
ja sundi.  Sundi lei dasa lassin ovdaolmmoš Deanu
eanandoallosearvvis, ja oaččui searvvi ge doarjut árvalusa.  Searvvi
lahtut ledje várra eanáš dážat.  Politimeašttir ja sundi
geavaheigga máŋga ákka go evttoheigga njuolggadusaid.  Soai
háliideigga njuolggadusaid man vuođul sáhtiiga čavget luossabivddu
bearráigeahču.  Guvlui lei olmmošlohku sakka lassánan ja dat
mielddisbuvttii soahpameahtunvuođa bivdiid gaskkas.  Sutnos ledje
evttohusat njuolggadusaide mat sutno gáttu mielde geahpidivčče
riiduid.  Nubbin háliideigga caggat láddelaččaid vejolašvuođaid
oažžut luossabivdinvuoigatvuođaid.  Eananvuovdinlága njuolggadusain
lei, nu go oinniimet, mearriduvvon ahte dušše Norgga olbmot ožžo
oastit eatnama.  Dattege ledje máŋggas ožžon eatnama, váidalii
politimeašttir.  Láigoeatnama gal sáhtii Suoma olmmoš ge oažžut,
ja das ge čuvvo bivdovuoigatvuođat.  Danin lei dárbu čavget
mearrádusa.  Dat mávssii ahte 1902 rájes gehččui stáhtalahttovuhtii
go mearridedje eananohcamiid.  Dát guoskkai oppa Finnmárkui.  1911
rájes gehččui Deanus vel stáhtalahttovuhtii go olbmot ohce čázi
(bivdinlobi).  Goalmmádin ledje eananvuoigatvuođa dilit moivváskeamen
fas.  Kommišuvnnabarggut gaskal 1876 ja 1883 gal ledje soaittahagas
čorgen diliid, muhto sámiid árbevierut ledje fas moiven áššiid
eiseválddiide.  Politimeašttir váidalii go sámit eai juohkán eatnamiid
árbbis.  Árbejeaddjit geavahedje eatnamiid ovttas, dahje vurrolagaid.
Seammá lágán vieruid birra muitalii Kárášjoga suohkanbáhppa Kristian
Nissen 1913s, muhtin eará oktavuođas.  Maiddá Guovdageainnus ledje
sullasaš árbejuohkkinvierut mat dahke ahte eatnamiin ledje máŋga
geavaheaddji.  Boađusin diein vieruin lei ahte eananbihtái sáhte leat
vaikko man olu eaiggádat geat ovttas dahje vurrolagaid geavahedje
eatnama.  Danin árvaleigga politimeašttir guovttos sunddiin ahte
ovtta eananbihtá ii galgan čuovvut go okta bivdovuoigatvuohta.  Nu
mearriduvvui ge.  Gáibádus ahte galggai láddjet gusa dálvedoarvvi
suoinni, čuozaid eanemusat sámiide.  Gal soittii leat dilli
eiseválddiid mielas mealgat buorránan 1800-logu gaskkamuttu rájes,
muhto sámiid šibitdikšu ii vel dohkken.  Das geavahuvvui ain menddo
olu veahkkefuottar.  Sámiid eanandollui gulai, nu go eiseválddit oidne
ášši, váilevaš fuottardeapmi, eananbihtát ledje miehtá gieldda, ja
buohtalasealáhusat dolvo albmáid eret šibitdoalus, nu ahte
nissonolbmot báhce okto návetbargguin.  Dát ledje buot áššit maid
eiseválddiid mielas berrii rievdadit.  1888 Deanu luossaláhka, 1902
eananvuovdinláhka ja 1911 Deanu luossabivdinnjuolggadusat váikkuhedje
seammá láhkái: Olbmot (dahje buoret, sámit) galge čohkket opmodagaset
ovtta sadjái, heaitit dološ johtalanvugiin, ja geahpidit
buohtalasealáhusaid ja šaddat albma eanandoallin.  Moadde
Vuolle-Deanu dáža árvaledje nappo 1911 njuolggadusaid, ja árvalus
meannuduvvui eanandoallodepartementtas almmá guovllu eiseválddiin
gulaskuttakeahttá.  Ii fylkkamánni ge diehtán njuolggadusaid birra
maidege ovdal go ledje jo dohkkehuvvon ráđđehusas.  Deanu, Buolbmát
ja Kárášjot gielddastivrrat gulle ášši birra easkka jahkebeali
maŋŋá go njuolggadusat ledje dohkkehuvvon.  Sin cealkámušat eai
váldon vuhtii.  Ášši vuolggahuvvui Deanu Eanandoallosearvvis gos
sundi lei ovdaolmmoš.  Árvaleaddji lávdegottis ledje dušše dážat.
Sundi váldii njuolga oktavuođa eanandoallodepartementtain
garvvedettiin báikkálaš eiseválddiid nu go gielddastivrraid ja
fylkkamánni.  Oppa meannudanvuohki čujuha ovtta guvlui: Dás
geavahedje Vuolle-Deanu sisafárrejeaddji dážat sin oktavuođaid dáža
hearráiguin alcceseaset buorrin.  Eará guovlluin eai lean dakkár
čorgenbarggut čađahuvvon go Vuolle-Deanus dahkkui gaskal 1876 ja
1883.  Doppe ledje jáhkimis ain olu opmodagat mas eiseválddit eai
diehtán stuorrát.  Deanus, nu go eará guovlluin ge, ledje sámiin
giettit hui bieđggui.  Gulai ealáhussii ahte olbmuin sáhtte leat
sihke geasse- ja dálvesajit.  Dasa lassin ledje lájut ge bieđggui,
sis sáhtte leat árbevirolaš vuoigatvuođat ovdamearkka dihte
jeaggelájuide, niittuide, luomejekkiide ja jávrriide.  Diet lei ášši
man eananvuovdinkommišuvnnat sáhtte rievdadit 1902 eananvuovdinlága
vehkiin.  Nu go eanandoallohoavda dajai 1923s muhtin áššis siskkit
Deanovuonas:


  "Finnmárkku sámiin lea dat vierru ahte sis galget leat giettit
  bieđggui viiddis guovlluin, dávjá olles gielddas, dan sadjái go
  ovtta, stuorát opmodaga háhkat.  Die lea juoidá man mun lean atnán
  iežan geatnegahtton caggat."



Go hilggui ohcamiid, lei son geavahan ággan ahte
eananvuovdinnjuolggadusaid mielde lei dušše lohpi láigohit
geassesaji, dárogillii "seter".

Finnmárkku stuorradikkeáirras, ámttamánni Hagbart Lund, lei sulai
seammá oaivilis Stuorradikkis 1928s.  Dalle lei Deanu
Eanandoallosearvi láitán Deanu eananvuovdinkommišuvnna bargguid danin
go sámiide lei "measta veadjemeahttun" oažžut eanangirjji, ja
sidjiide guđet ožžo, gárttai menddo divrras.  Seammá oktavuođas
bođii Stuorradikkis ovdan ahte Lágesvuonas sáhtii ohcamiid
gieđahallan ádjánit gitta njealljenuppelot jagi.

Sáhtta nappo jáhkkit ahte eananvuovdinkommišuvnnat máŋgii gárte
hilgut sámiid ohcamiid juste danin go sin eanandoallu ii heiven
eananvuovdinlága govvii.  Dán govvii gulai badjelgeahččanvuohta sámi
kultuvrii ja gillii, ja oppa sin birgenláhkái (eanan- ja boazodollui).
Muhtin muddui vigge eiseválddit movttiidahtit albma eanandollui, nu go
Deanus geavai ovdal 1900 luossavuoigatvuođaiguin.  Muhto politihkas
ledje maiddá čielga bággengaskaoamit geavahusas, erenoamážit
boazodoalu vuostá, muhto maiddá eanandoalu dáfus.  Kultuvrra nannen ii
gullan dan áiggi sámepolitihkkii.  Dan sáhttit mii erenoamážit
oaidnit dan suorggis gos otne daddjo ahte sámekultuvrra galggašii
nannet, nammalassii giella-, kultuvra- ja skuvlapolitihkas.



   [-- Sisdoallu]
Sámemánáid skuvla.


Sagai Muittalægjes lei 1905s ja 1906s guhkes nákkáhallan skuvlla
giellageavaheami alde, bajilčála lávii leat "Samimanai skuvlat" dahje
sullasaš.  Muhto olu lei geavvan skuvlapolitihkas ovdal go Sagai
Muittalægje lohkkit nákkáskedje.

Nu go lean muitalan, de ságastalle sámemánáid oahpahusa birra
Stuorradikkis sihke 1848s ja 1851s.  Dalle dadje čielgasit ahte das
ovddosguvlui ii galgan leat stáhtas geatnegasvuohta fuolahit
sámegieloahpahusa skuvllas.  Dat máksá dan ahte skuvla ii šat galgan
ovddidit mánáid sámegiela, sámegiela oaččui dušše geavahit
gaskaoapmin dárogieloahpaheames.

Ruđat mat ovddosguvlui juolluduvvojedje "Finnefondet" nama vuolde,
manne vaikko man galle sierradoaimmaide nannet dárogiela sámi ja
láddelaš mánáid gaskkas: Oahpaheaddjiid oahpahussii ja bálkkáide,
čeahpes mánáide movttiidahttinskeaŋkkaide, skuvllaid ja internáhtaid
huksemiidda, skuvlatiimmuid lasiheapmái, ja nu ain.

Álgo 1850-jagiid rájes lei vejolaš lohkat ruhtavehkiin sáme- ja
suomagiela Tromssa Semináras.  Oahppi oaččui ng. fridjasaji
semináras.  Dasa besse maiddá sámit ja láddelaččat.  Muhto 1859
rájes ii lean sidjiide šat nu álki oažžut fridjasaji.  Oahppit
fertejedje das duohko eksamena bokte čájehit ahte sii dohkkejedje
seminárii álgit.  Dát čuozai sámiide ja láddelaččaide go sis lei
dábálaččat fuonet ja unnit vuođđooahppu go dážain.  Dasa lassin
rievddai fridjasadjeortnet dan láhkái ahte dat geat buoremusat
birgejedje álggahaneksamenis ožžo vuosttamužžan fridjasaji.  Go
eai lean nu galle fridjasaji, de gokso sámit ja láddelaččat fuonet
vuođđooahpuset geažil.  Dan rájes eai lean go moattis sámiid
gaskkas geat ožžo fridjasaji.

Eiseválddit gáržžidedje dađistaga sáme- ja suomagiela saji skuvllas,
ja loahpalaš boađus livččii lean ahte dát gielat eai šat
geavahuvvon.  Danin lei lunddolaš ahte fridjasajiide ii lean šat
dárbu.  Maid bat oahpaheaddjit dainna sáme- ja suomagielain go eai
ožžon daid geavahit?  Ii leat imaš ahte vuos váldui okta dain
njeallje suomagiellohkkiid fridjasajiin eret 1898s, ja dasto
gáržžiduvvui ja loahpalaččat heaittihuvvui oppa ortnet 1905s.
Maŋimuš sámegiela lohkkit válde eksamena 1905s, ja maŋimuš
suomagiellohkkit fas 1906s.

1899s mearriduvvui ahte Finnmárkui galggai ásahuvvot sierra
skuvladirektøravirgi.  Virgi lei jurddašuvvon nannet
dáruiduhttima.  Vuosttas skuvladirektørat gárte ge garrasit
bargat dáruiduhttima ovdii.

Bernt Thomassen bođii 1902s vuosttas olmmožin virgái.  Girkoráđđi
Wexelsen fálai ieš Thomassenii virggi.  Thomassen biehttalii álggus,
muhto Wexelsen hálahii su álgit.  Thomassen bisui virggis
gávccenuuppelot jagi.  Ahte son lei ávnnastuvvon dáruiduhtti, oaidnit
mii buot su bargguin virggis.

Son bargagođii dalán dan ala ahte Tromssa Seminára fridjasadjeortnet
loahpahuvvošii.  Sii geat ožžo fridjasaji ledje čállán vuollái
ahte sii áigo bargat uhcimusat čieža jagi dáruiduhttinguovlluin
(maŋŋá oaniduvvon viđa jahkái).  Thomassen čokkii loguid mat
čájehedje ahte 47 fridjasadjeoahppiin geat ledje váldán eksamena
gaskal 1893 ja 1902, ledje dušše čiežanuppelogis bargan
Finnmárkkus.  Son mahkkáš vajáldahtii muitalit ahte
dáruiduhttinguvlui maid gulle gielddat Tromssas.  Tromssa Seminára
rektor, Just K. Qvigstad, divui maŋŋá Thomassena loguid nu ahte go
válddii fárrui dan njealljenuppelohkkása ge geat ledje Tromssa
dáruiduhttinguovllus oahpahan, de báhce vel guhttanuppelogis geat eai
lean oahpahan mearreguovllus.  Dain ledje golmmas geargan jápmit ovdal
go sáhtte geatnegasaset deavdit.  Dát logut ledje čábbáseabbo go
Thomassena logut, muhto Stuorradikki girkolávdegoddi luhtii eanet
Thomassenii go Qvigstadii, sii goittot geavahedje Thomassena loguid
ákkastallamis go sihkko fridjasajiid.

Bisma, gean vuollái skuvladilit álggu rájes gulle, ii lean duhtavaš
sámi semináristtaid dárogielmáhtuin.  Danin bohte álggahaneksamenat
1859s. Nu áigo čuoldit eret čuorbbimusaid amaset beassat
oahpaheaddjiohppui.  Oppa lohkkái skuvlaeiseválddit illá háliidedje
sámiid oahpaheaddjin.  Sin dárogiella lei menddo váilevaš skuvlii.
Dakkár sivaiguin ožžo máŋga sámi oahpaheaddji dušše
gaskaboddosaš virggi.  Deanus biddjojedje 1870-jagiin moadde sámi
oahpaheaddji eret virggis go sii eai máhttán dan mađe dárogiela ahte
livčče oahpahan sámemánáide dan.

1889 rájes sirdui váldi skuvlaáššiin bismmas skuvlastivrraide.
Girku oaidnu dáruiduhttimis rievddai 1880-jagiin go J N. Skaar šattai
Tromssa bisman.  Muhto go váikkuhanváldi lei jávkan, fertii Skaar
árvalit nimmordeaddji sámiide ahte sii searvvašedje válggain vai
ieža beasašedje skuvlastivrraide.  Muhto sámiide lei váttis dohko
beassat.  Danin gárttai 1889 skuvlaláhka čavget dáruiduhttima go
skuvlastivrrat ledje garraseabbo dáid áššiin go bisma leamašan.
Danin gárttai ge sámiide váddáseabbo beassat sámeguovlluid
oahpaheaddjivirggiide.  Jos leš lean duohta maid Thomassen dajai ahte
fridjasadjeoahppit eai oahpahan dáruiduhttinguovlluin, de lei dat olu
skuvlastivrraid duohken go eai háliidan bidjat sin virggiide.

Go Stuorradiggi ásahii dáruiduhttinguovlluid 1851s, de mearridii
maiddá ahte dáin guovlluin galge oahpaheaddjit oažžut bálkálasáhusa.
Muhto sii fertejedje ohcat, ja skuvlastivrrat galge duođaštit ahte
ohcci lei doaimmalaš dárogielovddideaddji.

1800-jagiid loahpageahčen ledje buot čielga sámegielddat šaddan
dáruiduhttinguovlun, nu ahte doppe ge sáhtte oahpaheaddjit ohcat
bálkálasáhusa.  Deatnu bođii ovdamearkka dihte ortnega vuollái
1870-jagiin.

Bálkálasáhus lei jurddašuvvon daidda geat áŋgirit barge árogiela
ovdii.  Gal sámit ge ožžo lasáhusa, muhto ortnet lei dieđus hui
garra ávžžuhus dáruiduhttinbargui.  Bálkálasáhus lei dan veardde
stuoris ahte eai gallis suitán dáruiduhttima vuostá soahtat.  Lei
váttis birget lasáhusa haga, go dat sáhtii dahkat 40 prosentta oppa
bálkkás.  Ledje liikká oahpaheaddjit geat ledje dáruiduhttima vuostá
ja eai ohcan lasáhusa.  Sii han gal dihte ahte eai sii oačču.  Ja
suige sii čájehedje vuosteháguset dainna lágiin ge.

1901/1902 bušeahtas juolludii Stuorradiggi sierra bálkálasáhusa
Guovdageainnu ja Kárášjoga oahpaheaddjiide.  Lasáhusaid galge dušše
dážat oažžut.  Stuorradiggi logai vel čielgasit ahte dáid
guovlluin ii lean ávki dahje sávahahtti bidjat virgái oahpaheaddjiid
geat máhtte sámegiela.  Go de Guovdageainnu ja Kárášjoga vuoras
oahpaheaddjit heite, bohte dušše dážat sin sadjái.

Oahpahusa hárrái ge ledje njuolggadusat.  1851s celkkii Stuorradiggi
ahte stáhtii ii gullan ovddidit sáme- dahje suomagiela.  Jagiin mat
čuvvo daddjui áŋga ktavuođas ahte skuvlla ulbmil galggai baicce
leat ovddidit mánáid dárogiela máhtu, go dat lei čielgaseamos geaidnu
čuvgehussii.  1862s bohte dárkileabbo njuolggadusat vuosttas
ng. giellainstruvssas.  Dás daddjui ahte sáme- ja suomagillii sáhtii
oahpahit dassá go máná sáhtii dárogillii oahpahit.
Kristtalašvuođaoahpus ii liikká galgan oahpahit máná dárogillii
ovdal go lei sihkkar ahte mánná duođai áddii dárogiela.  1870
giellainstruvssas gáržžiduvvui sáme- ja suomagielgeavahus, muhto
skuvlakommišuvnnain (skuvlastivrrain) lei ain vejolaš váikkuhit
dasa.  1880 rájes ii lean šat skuvlakommišuvnnain áššis
dadjamuššan ii mihkkege.  Mearridanváldi biddjui dalle bismagotti
dássái, ja suoma- ja sámegiela geavahus gildojuvvui.  Vaikko lei sáme-
ja suomagiela geavaheapmi dađistaga gáržžiduvvon 1862s ja 1870s, de
lei gal vel lobálaš oahpahit mánáid lohkat eatnigielaset.  1880 rájes
ii lean šat dan ge.  Oahpaheaddji galggai geavahit dárogiela
oahpahusas.  1898s bođii maŋimuš giellainstruksa.  Dat lei fámus
gitta 1959 rádjái.  Das mearriduvvui ahte sáme- ja suomagiela sáhtii
dušše veahkin atnit jos muđuid ii birgen.  Kárášjogas ja
Guovdageainnus gal galggai leat lohpi oahpahit kristtalašvuođa
sámegillii.  Dáruiduhttinguovlu 1898 giellainstruvssa mielde lei: Oppa
Finnmárku earret dálá Várggáid gielda ja Čáhcesullo ja Hammerfestta
gávpogat.  Tromssas gulle Návuona ja Ráissá gielddat
dáruiduhttinguvlui.

Go girkodepartementa 1899s árvalii ásahit skuvladirektøravirggi
Finnmárkui, árvalii departementa maiddá huksešgoahtit
stáhtainternáhtaid.  Okta skuvladirektøra deaŧáleamos doaimmain
šattai ge čađahit jurdaga.  Vuosttas golbma internáhtta huksejedje
Mátta-Várjjagii.  Dat gerge gaskal 1905 ja 1907.  Stuorradikkis
árvaladde galge go Guovdageainnus álgit, muhto mearridedje vuos
juolludit ruđa Mátta-Várjjagii.  Mátta-Várjjat lei rádjáguovlu, ja
Stuorradiggi anii ahte internáhtahuksen ge sáhtii leat veahkkin dáža
kultuvrra nannemis ja rájá sihkkaruššamis.  Dás bođii čielgasit
ovdan mo eiseválddit balle ahte Suoma nášunalisma cahkkanivččii
dáža rájáid siskkobeallái.  Go Guovdageidnui maid lei sáhka hukset,
de lei danin go Stuorradiggi anii ahte doppe lei dárogiela nannemii
stuorámus dárbu.  Buoremus vuohki dárogiela nannet lei sámemánáid
čohkket internáhtii dárogielat birrasii.  Muhto rádjásihkkaruššan
lei aŋkke deaŧáleabbo, danin álge Mátta-Várjjagis.  1910 rádjái
ledje Mátta-Várjjagii lassin ceagganan internáhtat Guovdageidnui,
Levdnjii ja Muorralii.  1940s ledje oktiibuot oktagoalmmatlot
stáhtainternáhta Finnmárkkus, ja Kárášjohkii lei plánejuvvon okta
muhto ii vel huksejuvvon.  Dasa lassin ledje gielddat ieža ge huksen
internáhtaid, oktiibuot gávccegoalmmatlogi 1940s.  Gáttán ahte
skuvlaeiseválddit vigge dáid ge internáhtaid geavahit dáruiduhttimii
ávkin.

Internáhtat ledje vuosttamužžan gaskaoamit dáruiduhttinpolitihkas.
Muhto dain ledje maiddá sosiálalaš váikkuhusat.  Áiggi mielde álge
lágidit mánáide biepmu mávssu haga, ja 1930-jagiid váttis áiggiin
máhtii dát leat stuorra veahkkin geafes olbmuide.  Eiseválddit
geavahišgohte dađistaga dakkár ge ákkaid go huksejedje internáhtaid.
Eará ášši mii šattai deaŧálaš áiggi mielde, lei ahte internáhtat
ledje dárbbašlačča dakkár guovlluin gos mánáin lei guhkki skuvlii.

Skuvladirektøra finai 1903s bearráigeahččamin oahpahusa
Leavnnjas.  Doppe gárttai oahpahit ovtta tiimmu, várra čájehan dihte
mo galggai.  Muhtin guovllu sápmi čálii Sagai Muittalægje
áviisii dán oahpahusa birra, ja das buollái riidu mii bisttii miehtá
1905, ja 1906s ain čálle lohkkit "sámemánáid skuvllaid birra".
Thomassen ii lean gulahaddan mánáiguin, ja sii ledje suorganan.  Ieš
čilgii ahte son áiggui oahpahit mánáide maid "ute" máksá.  Thomassen
bijai muhtin gándda feaskárii, ja jearai dain geat báhce, gos gánda
lea.  Vástádus galggai leat "Johan er ute".  Juhán lei dađe bahábut
boasttut ipmirdan, ja lei čierrán, nu ahte Thomassen geardduhii
ášši, dán vuoru nuppi eará gánddain.  Oahpahanbottus fertii
Thomassen moddii skoalkalit soppiinis beavdái vai mánát čuvvot
mielde.

Mánát ledje várra ádden ášši áibbas nuppi láhkái, go vánhen gii
Sagai Muittalægjes čálii ášši birra, muitalii ahte Thomassen
lei Juhánii čurvon "gå ut! gå ut!".  Muhto go gánda ii ádden, de
dohppii Thomassen su niskái ja bijai su feaskárii.  Nubbi mánná
galggai viežžat Juhána sisa, Thomassena gohččun lei ain "gå ut! gå
ut!"  Dat mánná maid suorganii.  Thomassen lei dasto čujuhaddan
soppiin ja jearahan mii dat lei masa čujuhii, muhto ii das ge lean
boahtán mihkkege, mánát ledje oalát baláskan.  Go mánát eai ádden su
gažaldagaid, lei Thomassen dearppastan beavdái nu ahte skájai.

Diekkár de lei dáruiduhttinpedagogihkka.  Go mánáid ii galgan oahpahit
eatnigillii, de sáhtii leat veadjemeahttun gulahaddat.  Sámegielat
oahpaheaddjit dieđus dihte dan.  Sii geavahedje várra sámegiela
veahkkegiellan eanet go skuvlaeiseválddit livčče liikon.
Skuvlaeiseválddit dieđus áddejedje dan, ja vigge bidjat ámiid
oahpaheaddjivirgggiide dakkár guovlluide gos sámegiella ii
dárbbašuvvon.  Ovdamearkka dihte vikkai Thomassen caggat Sáppáid
Issáha (1904s) ja Per Fokstad (1911s) beassamis ruovttubáikkiideaskka
oahpaheaddjin.  Dat ii meinnestuvvan go diet guovttos oaččuiga nana
doarjaga sihke báikki olbmuin ja skuvlastivrrain.  Sagai
Muittalægje doaimmaheaddji, Anders Larsen, lei oahpaheaddji
Fálesnuori suohkanis, ja geavahii sámegiela
kristtalašvuođaoahpahusas.  Thomassen fuopmái dan 1907s.  Sus lei
dieđus miella gieldit dan, go Fálesnuorri gulai guvlui gos sámegiella
lei áibbas gildon.  Muhto go sámit ledje politihkkálaččat
searvagoahtán dalle, ja Larsen oaččui muđuid ge vánhemiid doarjaga,
de Thomassen árvalii ahte dispensašuvdna liikká addo.  Larsen lei
ieš okta njunošalbmáin sámiid politihkkálaš bargguin.  Ášši
árvvosmahtii várra su barggus go oinnii ahte das ledje goittot muhtin
bohtosat.

Stuorradiggi nannii 1936s ahte dáruiduhttin lei álmmolaš
skuvlapolitihkka Norggas.  Stuorradiggi sihkui dasa lassin
vejolašvuođa mii dassážii leamaš lean geavahit suomagiela
veahkkegiellan.  Lávdegoddi mii čielggadii ášši dajai 1926s
árvalusastis ahte sámiide ii lean vejolaš beassat čuvgehussii
sámegiela bokte.  Danin livččii lean sámiide alcceseaset vahágiin
jos sámiid ovddasteaddjiid reforbmaárvalusaid livččii vuhtii váldit,
celkkii lávdegoddi.



   [-- Sisdoallu]
Eiseválddiid čearddalašvuođa politihkka


Nu go leat oaidnán, de gárte sámit ja láddelaččat gillát seamma
politihka vuolde.  Guovddáš eiseválddit hálle ge "vieris nášuvnnaid"
birra go lei sámiid ja láddelaččaid birra sáhka.  Finnmárku lei
Norgga eana, ja lei unohas go doppe galge leat vieris nášuvnnat ge.
Erenoamážit balle das ahte láddelaččat searvagoađášedje
politihkkálaččat.  Go sámit ledje suopmilaččaid fuolkečeardda,
balle vel ahte sii čuovvulivčče jos láddelaččat viggagohtet
luvvet Finnmárkku Norggas Suoma vuollái.  Diet ballu lei eiseválddiin
gitta nuppi máilbmesoađi rádjái, vaikko ballu geahppánii maŋŋá go
Suopma luovvanii Ruoššas 1917s ja sisriikkasoahti lei návccahuhttán
Suoma.

Dáža eiseválddit čuvvo dárkilit Suoma sisriikkadiliid.  Doppe lei
sierra vákšárdoaibma (etterretning), ja maiddá dáža beali
láddelaččaid dolle geahču vuolde.  Dat bođii muhtin muddui
oidnosii 1935s ja 1936s maŋŋá go muhtin journalista, Jens Rathke,
lei čuoččuhan ahte Ivggu láddelaččat ledje áittan riikka
sihkkarvuhtii.  Láddelaččat ja sin lestadiálaš ovddasteaddjit manne
áviissaid bokte garrasit ieid oainnuid vuostá ja sii ožžo maiddá
Ivggu gielddastivrra doarjaga.  Eiseválddit guorahalle diliid, ja
erenoamážit soahtehearrát guorahalle áššiid dárkilit.  Ášši ii
boahtán albmosii go ráđđehus čiegai ahte lei dutkamin diliid.  Sii
balle ahte das šattašedje olgoriikkapolitihkkálaš váttisvuođat.

Girku lei 1885 rájes vuostálastán garraseamos dáruiduhttindoaimmaid.
Vuostálastin nogai vuosttas máilbmesoađi maŋŋá.  Vaikko bisma ii
háliidan ahte dat boađášii albmosii, de doarjjui son liikká
dáruiduhttinpolitihka.  Eivind Berggrav gii lei bisma 1920-jagiid
loahpas 1930-jagiid gaskkamuddui, gárttai njulgestaga vákšárin
soahteveagain ovttasráđiid.  Su čađa vákšái girku, báhpaid bokte,
mo guđe ge guovllus lei dilli riikka sihkkarvuođa dáfus.

Eananvuovdinlágat ledje maid váldon atnui "vieris nášuvnnaid" vuostá.
Muhto eananvuovdima bokte eai nagadan albma láhkái caggat suoma
sisafárrejeaddjiid oažžumis eatnama.  Koloniserenviggamušat ge
lihkostuvve funet.  Buorebut manai go vissis virggiide bidje dušše
dážaid.  Sihke politeaddji-, poasta-, meahcceválde- ja
tuollo-virggiin gáibiduvvui ahte lei dáža.  Go Mátta-Várjjat
ruvkesearvi oaččui konsešuvnna 1905s, gáibidii stáhtta ahte dušše
dážat ja ruoŧŧilaččat galge oažžut barggu.  1908s ledje dušše
golbma láddelačča barggus ruvkesearvvis.  Guovlludoavttir A B Wessel
váidalii ge ahte guovllu olbmuide lei váttis oažžut barggu
ruvkesearvvis.  Konsešuvnna čearddalašvuođanjuolggadusat ledje
jáhku mielde dasa sivvan.

Eará doaimmat ge gárte sámiide váikkuhit.  Geaidnohuksemiin ledje
eiseválddit atnán fuola das ahte látteguovlluin eai galgan leat
geainnut suomabeallái.  Sámeguovlluid ge háliidedje geainnuid bokte
čatnat dáža guovlluide.  Nu bohte geainnut Kárášjoga ja Leavnnja
gaskkas, ja Guovdageainnu ja Álaheaju gaskkas.  Riikkageaidnu
Deanuleahkeráiggi Kárášjohkii ja viidásit Guovdageidnui bođii easkka
1960- ja 1970-jagiin.  Ovdal boaldima ledje eiseválddiin čielga
oaivilat das ahte diekkár guovlluid eai galgan čatnat oktii geainnuid
bokte.

1902s heaittihuvvui dološ diggedulkaortnet (ja ii leat otne vel
boahtán fas johtui).



   [-- Sisdoallu]
Ideologiijjat


Dáruiduhttinpolitihkka lei olles fámus go soahti buollái Norggas
1940s.  Nuppi máilbmesoađi loahpageahčen jo ledje stuorraválddit
soahpagoahtán cegget dan mii maŋŋá oaččui nama Ovttastahtton
Nášuvnnat (ON).  ON olmmošvuoigatvuođa konvenšuvnnat bidje
mihtomeriid mat áiggi mielde buoridedje eamiálbmogiid
vuoigatvuođadiliid, vaikko ovdáneapmi leamaš hillji.  Duiska
álbmotduššadanpolitihkka, erenoamážit juvddálaččaid vuostá, maid
balddii olbmuid eret dakkár ideologiijjain mat atne muhtin čearddaid
fuonibun go earáid nu go nasisttat ledje dahkan.

Dážas ja Ruoŧas ge ledje geavahan teoriijjaid mat mihtidedje olbmo
árvvu náli mielde.  Eiseválddit geavahedje ákkaid
čearddalašvuođapolitihkas maid ledje viežžan sosialdarwinismmas.
Sosialdarwinisttat gádde ahte jierpmiattáldagat eai lean seammá
nannosat buot čearddain.  Maiddá olbmo luonddu hárrái gádde
sosialdarwinisttat leat erehusat náliid gaskkas.  Sihke
jierpmiattáldagaid ja olbmo luonddu hárrái lei nappo sáhka buoret ja
fuonit náliin.  Go sámiin lei sáhka, daddjui ahte sii eai heiven
eanandollui.  Sin rumašlaš searat ledje unnit, ja sin luondu ii
stánden guhkit áiggi rassat seammá lágán bargguin.  Sámiid luondu
heivii buoret duoddara vánddardeapmái, ja fridja eallimii.

Nuppi dáfus atne dáža hearrát ja eiseválddit ággan ahte jos sámit
galge čuvgehusa juksat, de fertejedje guođđit sápmelašvuođaset ja
jorrat dážan, nu go parlamentáralaš skuvlalávdegoddi ge oaivvildii
1926s.  Sámit bidje 1905 rájes juo vuostá ahte politihkka mii hukse
diekkár oainnuid ala, gártá soardit ii dušše sámekultuvrra, muhto
maiddá sámiid birgenláhki šaddá das gillát.  Sihke Ruoŧa ja Norgga
bealde lohke sámit ahte jos sin mánát eai oaččo albma oahpahusa, de
gártet sii vuoittahallat juohke dáfus.  Ruoŧa bealde čujuhedje dasa
mo gávpealbmát dájuhedje sámiid gávppis go sámit eai ádden
rehketdoalu.  Norgga bealde fas hálle sámit ahte sin nuorat
galggašedje alitohppui beassat, nu ahte beasašedje alla ámmáhiidda.
Mii leat juo oaidnán mo dáruiduhttin giddii sámemánáide dieid
vejolašvuođaid váilevaš vuođđooahpahusa bokte.

Dilli rievdagođii dalá maŋŋá soađi.  Vuosttas lávki lei go
"Samordningsnemnda for skoleverket" buvttii árvalusaid 1948s mat guske
sámiid skuvladiliide.  Dáruiduhttin ii šat galgan leat skuvlla
mihtomearri.  Nubbi lávki lei Sámelávdegoddi (Samekomiteen) mii
barggai gaskal 1956 ja 1959.  Sii árvaledje doaibmabijuid mat
nannešedje Sis-Finnmárkku sámeguovlun.  Finnmárkku Bargiidbealládagas
vuosttildedje garrasit jurdagiid, ja vikkahedje ahte lávdegoddi lei
árvalan apartheidpolitihka.

Dáin lávdegottiin lei duohta dáhtu rievdadit politihka buori guvlui.
Go liikká lea mannan nu njozet ovddosguvlui, de leat dasa dávjá
leamaš ruđalaš sivat, go eiseválddit leat divrrašan árvaluvvon
doaimmaid.  Muhto seammá deaŧálaš sivva lea ahte gielddat ja
Finnmárkku fylka njulgestaga leat vuosttildan doaibmabijuid go leat
atnán daid joavdelassan.  Vaikko sosialdarwinismma ákkat eai leat
gullon maŋŋá soađi, de goittot leat badjelgeahččan sámi
kultuvrra.  Eará guovlluin gos leat vel unnit sámit go Finnmárkkus,
leamaš dákkár ákkain vel stuorát deaddu almmolaš ságastallamis.

Galgá maid muitit ahte dáruiduhttinpolitihka áiggis bidje eiseválddit
olu návccaid ja ruđa vai assimilašuvdna manašii johttileabbo.
Doaibmabijut leat hábmen hálddahusa doibmenvugiid nu ahte
guovttegielat servodat ii oačču hálddahusas nu álkit veahki nannet
unnitálbmoga giela.  Ovdamearkkat leat vallji dasa ahte mánáidgárddiid
jođiheapmi, sámegielat skuvladoaibma, ja sámegielat hálddahus ii leat
nu álki.  Govvádussan sáhtašii sulastahttit eiseváldi ja almmolaš
hálddahusa olbmuin.  Juohkebeaivválaš eallimis olmmoš ii smiehta
maid dál galggašin bargat, ja manin.  Mánnávuođa rájes lea olmmoš
oahpahuvvon ja sosialiserejuvvon vissis dábiide ja vieruide.
Birranbeaivvis eai dáidde leat máŋgii ahte olmmoš ferte dahkat
juoidá masa ii leat hárjánan.  Ja dušše daid moatti hávi gártá
smiehtastit mo livčče buoremus.  Govvádus lea ahte stáhtta ge lea
dakkár mii mánnávuođas gárttai dábiidis ja vieruidis ásahit,
dáruiduhttinpolitihka bokte.  Jos dáid dábiid ja vieruid galggaš
rievdadit, de ferte stáhtta ja eará almmolaš hálddahusat ođđasit
hárjehuvvot dasa.  Dat gis gáibida ahte lea fuolla ja dahttu,
nammalassii ahte dasa biddjojit návccat ja ruđat.  Boares, biliduvvon
heastta dattege ii dáma fas nu álkit, dasa ferte leat áigi ja
gierdavašvuohta.  Summal dámastit ii ávkkut.

Sosialdarwinisma iđii 1880-jagiin ja jávkkai nuppi máilbmesoađi
maŋŋá.  Manin dalle leamaš sámit sordojuvvon sihke ovdal ja
maŋŋá?  Čielgaseamos vástádus lea dieđus ahte sosialdarwinisma ii
lean dáruiduhttinpolitihka sivva, nu go muhtimat leat vikkahan.
Sosialdarwinisma gulai oahppan olbmuid ohppui ja jurddašanvuohkái.
Muhto nállevealaheapmi dábálaš olbmuid gaskkas lea dávjá vearju maid
olbmot geavahit go vigget nuppiid bajábeallái beassat, ovdamearkka
dihte go lea gilvu láibbi alde.  Dan ii leat ále nu álki oaidnit,
muhto muhtimin boahtá dat áibbas čielgasit ovdan, nu go mun lean
viggan čájehit eananvuovdinpolitihka hárrái.




   [-- Sisdoallu] Háliidat go eanet lohkat?


Dás vuolábealde namahan girjjiid ja artihkkaliid mas gávnnat eanet
dáruiduhttima guoski áššiin.  Mun namahasttán maiddá man birra girji
dahje artihkkal lea.


  Helge Dahl: Språkpolitikk og skolestell i Finnmark 1814 - 1905.
    	Oslo 1957.  Girji váldá ovdan dáruiduhttinpolitihka skuvllas.
    	Das lea maiddá olu skuvlla birra sámeguovlluin.  Girji lea
    	vealttameahttun jos háliida sámiid ovddeš skuvladiliid birra
    	lohkat.

  Knut Einar Eriksen ja Einar Niemi: Den finske fare.
			Sikkerhetsproblemer og minoritetspolitikk i
			nord 1860-1940.  Oslo-Bergen-Tromsø 1981.
			Čálli guovttos geassiba ovdan mo eiseválddit
			geavahedje dáruiduhttinpolitihka
			láddelaččaid vuostá.  Girjjis čilgeba man
			máŋggadáfot politihkka gárttai.

  NOU 1985:14 Samisk kultur og utdanning.  Sámi kulturlávdegotti
    	vuosttas oassečilgehus.  Das lea historjjálaš oassi, mas
    	Einar Niemi lea čállán dáruiduhttima birra s. 41-54.
    	Ávkkálaš dasa gii háliida lohkat dáruiduhttinpolitihka sivaid
    	birra.  Dan oktavuhtii heive čuovvovaš artihkkal ge:

  Einar Niemi ja Helge Salvesen: "Samene og kvenene/finnene i
			minoritetspolitisk perspektiv" girjjis: Gunnar
			Karlsson (doaimm.:) Nationale og etniske
			minoriteter i Norden i 1800- og 1900-tallet.
			Rapporter til den XX nordiske
			historikerkongres, Reykjavik 1987.  Bind II.


 Ja dieđus ferten iežan váldofágadutkamuša ge namahit:

  Regnor Jernsletten: Samebevegelsen i Norge.  Idé og strategi
    	1900-1940.  Hovedfagsoppgave i historie, Universitetet i
    	Tromsø, våren 1986.  Mus lea olles kapihttal
    	dáruiduhttinpolitihka birra, muhto das lea eiseválddiid
    	politihkka namahuvvon muđuid ge máŋgga ajis.
    	Eananvuovdinpolitihka lean maiddá čilgen dán artihkkalis:

  Regnor Jernsletten: "The land sales act of 1902 as a means of
  Norwegianization" áigečállagis: Acta Borealia, 1986, 1. nr.



  


  1993 &copy; Mákká Regnor (Regnor Jernsletten) Sámi dutkamiid
guovddáš, Tromssa universitehta.

Almmuhuvvon: Sápmelaččat, Kárášjohka 1993, s. 94-128. ISBN 82-
7374-175-3.



   [-- Sisdoallu]


	
	
	
    
        	
      

Universitetet i Tromsø, Senter for samiske studier, 9037
Tromsø, tlf.77645535 Ovddasvástideaddji: Hálddahusjođiheaddji
Else Grete Broderstad.  Fierpmádatvástideaddji: Regnor Jernsletten.

O&eth;asmahtton: Juovlamánu 4. b. 1999.

      
      
   

          
          
          <!DOCTYPE HTML PUBLIC "-//W3C//DTD HTML 4.0
    Transitional//EN" "http://www.w3.org/TR/REC-html40/loose.dtd">

  
  
Čearddalašvuohta ja giella 1800-logu dáža historjjálaš gálduin




[Universitetet i Tromsø]
[Guovddáža  ruovttusiidu]
[Regnora  ruovttusiidu]
[Unicodeveršuvdnadánsiiddus]


- Sisdollui]  
Čearddalašvuohta ja giella 1800-logu dáža historjjálaš gálduin 

Mákká Regnor 
Sámi dutkamiid guovddáš, Tromssa universitehta


Áigumuš


Dán artihkkala vuolggasadjin lea bargu maid Lars Ivar Hansen guovttos
Tore Meyeriin almmuheigga 1991:s Ivvárstáđiid báhppagieldda
álbmotlohkamiid čearddalašvuohtaregistreremiid birra.  Soai
guorahalaiga mo kvantitatiiva bargovugiin sáhtašii nannet dahje
hilgut árvalusaid mat leat buktojuvvon ovdan čearddaid gaskavuođaid
birra, dávjá kvalitatiiva guorahallamiid vuođul.


Mun álggán gažaldagain mo gálduid čearddalašvuohtadieđuid
sáhtašii dulkot.  Máŋggas eai ane čearddalašvuođa, ja
erenoamážit hállangiela, dieđuid álbmotlohkamis áibbas
luohtehahttin.  Čájehit go nuppástusat lohkamis nubbái
sápmelaččaid, dážaid ja kveanaid loguin guovllu olbmuid iežaset
`čearddalašvuohtateoria', vai lea go sivva erohusaide dušše
lohkanskoviid deavdinvugiid rievdan?  Erenoamážit oaivvildit dutkit
nugo Ivar Bjørklund (1978) ja Øystein Steinlien (1984) ahte
Davvi-Tromssas gárttai lestadialaš osku ja searvegoddi deaŧáleabbo
sosiála eallima hápmemis go čearddalaš gullevašvuohta.  Dát
čilgešii manin `seahkalas' čeardda kategoria nu laská
álbmotlohkamiin dán čuohtejagi álggus.


Hansen guovttos Meyeriin (1991) guorahalaiga makkár prinsihpaid
vuođul čearddalašvuohtadieđut čoggojuvvojedje 1875', 1891' ja
1900' álbmotlohkamiid oktavuođas Mátta-Tromssa gielddain Rivttát ja
Loabát.  Soai buohtastahtiiga álbmotlohkamiid girkogirjjiin, ja
gavnnaheigga ahte álbmotlohkamat leat oalle luohtehahtti genealogálaš
náli hárrái.  Jos muhtin merkejuvvo seahkalas čeardan (Blandet), de
gávnnaheigga soai ahte bealli sámiin geat ledje álbmotlohkamiin
biddjon `seahkalas'-kategoriaide, sis lei duođai muhtin dáža (dahje
kveana) ádjáid, áhkuid dahje máttarvánhemiid gaskkas.


Muhto genealogálaš nálli ja sosiála čearddalaš stáhtus eai leat
áibbas seammálágán áššit.  Gažaldat lea, man muddui lea vejolaš
árvvoštallat sosiála čearddalaš stáhtusa omd. álbmotlohkamiid
dieđuid vuođul?  Hansen guovttos Meyeriin aniiga álbmotlohkamiid
gielladieđuid hui mávssolažžan dán oktavuođas.  Mu váldoulbmil lea
iskat makkár gova Nuorta-Finnmárkku álbmotlohkamiin oaččošii
čearddalašvuohtadiliin jos deattuhivčče gielladieđuid eanet go
dábálaččat dahkkojuvvo.


Muhto ovdal go dan dagan, anán dárbbaslažžan čielggadit
álbmotlohkamiid siskkáldas struktuvrra.  Makkár čearddalašvuohta- ja
gielladieđuid galge sii geat čađahedje lohkamiid čoaggit, ja
čuvvo go sii njuolggadusaid?  Leat go systemáhtalaš erohusat
gielddas nubbái mo lohkan čađahuvvui?  Jos leat, gusket go erohusat
lohkamiid dárkilvuhtii ja man ávkkálaš dat leat čearddalašvuođa
gáldun?


Mu dutkanguovlu lea dálá gielddat Deatnu, Gáŋgaviika ja Bearralváhki.
Deanu álbmotlohkamat gokčet eanáš guovllu, muhto Buolbmága gávdná
Unjárgga álbmotlohkamiin.  Mun lean maiddái guorahallan Davvesiidda
álbmotlohkamiid, go eará oktavuođain geavahan Davvesiidda ja
Gilivuona girkogirjjiid.  Dán golmma álbmotlohkamiin ledje 1900:s nuo
6200 olbmo, 1875:s nuo 4100 ja 1865:s nuo 3200.  Olles Finnmárkku
álbmogis dát golbma álbmotlohkama gokče 1865:s 16%, ja oassi
goarkŋui 19%:i 1900:s.


- Sisdollui]    Mo dulkot čearddalašvuođa gálduin?


Lea dárbu earuhit genealogálaš náli ja sosiála čearddalaš stáhtusa.
Beroškeahttá genealogálaš nális, de sáhttá omd. sápmelaš vikkahit
iežas dohkkehuvvot dážan.  Gažaldat lea, dohkkeheš go biras dan.
Jos dohkkeha, de sáhtta dadjat ahte olbmo sosiála čearddalaš stáhtus
lea rievdan.  Sosiála čearddalaš stáhtus veadjá rievdat jos olmmoš
omd. fárre nuppi guvlui gos su eai dovdda, ja eai sáhte fuomášit ahte
lea sápmelaš giela, biktasiid dahje das geaiguin son láve leat
ovttas.  Ruovttubáikkis son dattege ain veadja atnojuvvuot
sápmelažžan.1


Sáhtta maid leat ávkkálaš earuhit akkulturašuvnna ja
assimilašuvnna.  Akkulturašuvdna lea kollektiiva proseassa man bokte
amas kulturelementtat váldojuvvojit atnui; leš dal ođđa teknihkka,
ođda vierut ja jurdagat mat dohkkehuvvojit.  Dasa gullá maiddái go
árbevirolaš kulturelementtat jávket.  Akkulturašuvdnaproseassaid
bokte kultuvra rievdá, muhto dat ii jávkka.


Assimilašuvdna lea individualalaš proseassa.  Muhto biras ferte vuos
dohkkenit olbmo áigumuša molsut čeardalaš gullevašvuođa, ovdal go
sáhttá dadjat ahte assimilašuvdna lea meinnestuvvan.  Hansen guovttos
Meyeriin aniiga assimilašuvnna oahppanproseassan, Thuenii
čujudettiin:


Jos assimilašuvdna meinnestuvvá, de lea maiddái dieđut olbmo
genealogálaš náli birra gártan irrelevántan sosiála oktavuođain.
Otná revitaliserenproseassain olbmot nuppe dáfus fas rogget ovdan
dieđuid iežaset soga birra ja guovllu čearddalaš ovdahistorjjás.


Akkulturašuvdna sáhtta nu guhkás joavdat ahte sosiala oktavuođain
soittii váttis fuomášit guđe čerdii olmmoš gulai.  Mannan
čuohtejagis sáhtii dát váikkuhit dasa ahte álbmotlohkki devddii
boasttu čeardda skoviide.  Hansen guovttos Meyeriin gávnnaheigga ahte
eaŋkilolbmot soite muktit čeardda álbmotlohkamiin.  Soai čanaiga
dan assimilašuvdnii, mii lea individualalaš proseassa, ja
oaivvildeigga ahte eatnážat sis geaid čearda muktašuvai, ledje
dakkárat geat ledje guođđán ruovttuset ja ásse dakkár birrasis gos
olbmot eai dovdan sin duogáža.  Dát dagai sidjiide geahppaseabbon
dohkkehuvvot dážan.  Nubbi sivva `boasttu' registreremii dákkár
dilis, sáhttá leat ahte sápmelaččat dážaid gaskkas suige eai
goassege beassan hállat sámegiela ja čájehit sápmelašvuođaset
gávtti geavaheami bokte.  Erenoamážit aniiga Hansen guovttos Meyeriin
giela hui deaŧálaš čearddalašvuođa mearkan.


Olles bearrašiin čearddalaš gullevašvuohta rievddai hui hárve, ja
jos rievddai, de dat geavai jos fárrejedje eará guvlui.


Dutkit geat leat guorahallan álbmotlohkamiid `seahkalas' čeardda
kategoria, leat árvalan ahte go dát kategoria stuorui, de dat veadjá
máksit ahte kategoriserenvuogádat lei rievdamin dahje bieđganeamen
(disintegreremin).  Trond Thuen lea dutkamistis dihto Davvi-Tromssa
vuotnaguovllus gaskal 1865 ja 1930 deattuhan ahte
`seahkalas'-kategoria stuorui go kategoriserenvuogádat iešalddis
rievddai.  Son maid iskkai mo čearddaidgaskasaš náitaleapmi ja
sisafárren livčče váikkuhan `seahkalas'-kategoria sturrodahkii.
Vaikko vel ii áibbas hilgon dakkár sivaid, de goittot deattuhii son
ahte kategoriserenvuogádaga rievdan livčče sivvan
`seahkalas'-kategoria lassáneapmái.  Thuen deaŧáleamos čálalaš
gáldut ledje álbmotlohkamat (Thuen 1985, 1995 (Part Two: Impacts of
the Past)).


N. A. Kjær, Statistihkaguovddáža hoavda, bealistis navddii
1882:s ahte `seahkalas'-kategoriaid lahtut leat čearddarájáid
rasttildeadji náittosbáraid maŋisboahttit, ja ahte kategoriat ledje
gaskaboddosaččat dan láhkái ahte singes maŋisboahtit suddet guđenu
čearddalaš jovkui (NOS Ny række, C. No. 1 (1882), s. 146.).
Dása čujudettiin, Hansen guovttos Meyeriin oaivvildeigga ahte
statistihkaguovddáš geahččalii váldit vuhtii ii dušše
genealogálaš náli, muhto maiddái sosiála kategoriaid.  1865', 1875',
1891' ja 1900' álbmotlohkamiid lassin soai geavaheigga girkogirjjiid,
nammalassii risttagirjji (dåpsbok) dieđuid.  Soai gávnnaheigga ahte
bealli `seahkalas'-kategorias ledje čearddarájáid rasttildeaddji
náittosbáraid maŋisboahtit.  Nubbi bealli ledje sápmelaččat geaid
čearda rievdá gáldus nubbái -- siva lei váttis guorrat.  Muhto bealli
sis hálai dárogiela.  Soai dulkuiga materiálaska dan guvlui ahte 1900
rádjái leat dušše smávva mearkkašat dasa ahte guovllu čearddalaš
kategoriserenvuogádat livčče rievdamin.  Sutno oaivila mielde
`seahkalas'-kategoria váldodoaibma lea leahket suddadan- dahje
assimileren-proseassa kánala -- nugo Kjær ge čálii 1882:s.  Soai
oaivvildeigga nappo ahte `seakalas'-kategoriain ii leat sosiála
dárkkuhus, nugo Bjørklund (1978), Steinlien (1984) ja Thuen
(1985) oaivvildedje leahket Davvi-Tromssas.  Hansen lea maŋŋá
deattuhan ahte dákku veadjá leat erohus Mátta- ja Davvi-Tromssa
čearddalaš profiillain, ja ahte erohus ii dáidde dušše leat
dutkiid sierramielalašvuođa boađus (Hansen 1994).


- Sisdollui]    
  
Álbmotlohkamiid njuolggadusat

Mun čujuhan Eivind Torp (1986) ja Hansen guoktá Meyer (1991)
artihkkaliidda álbmotlohkamiid njuolggadusaid čearddalašvuođa ja
gielladieđuid hárrái.  Mii guoská oppalaš dieđuide álbmotlohkamiid
birra, geahča Anna Tranberg (1994) girjjáža.  Tranberg deattuha
ea.ea. ahte vaikko dovddašeimmet njuolggadusaid, de lea lihkká dárbu
dárkut mo iešguđet lohkama leat čađahan, erenoamážit ovdal 1865'
lohkamiid hárrái.  Mu oaidnu lea ahte dan lea dárbbašlaš dahkat
maiddái lohkamiin 1865 rájes ge.


Lea dábálaš earuhit ng. numerála ja nominatiivva álbmotlohkamiid.
Lohkama oktavuođas geavahuvvojedje 1801:s ja (goittot) 1835 rájes
vuođđolisttut gosa juohke olmmoš juohke dállodoalus čálihuvvui.
Dáid listtuid gohčodat viessolistun.  Viessolisttut leat áimmuin
muhtin báhppagielddain, muhto eanáš oassi 1855 rádjái leat jávkan.
Dáid álbmotlohkamiid navdit `numerálan', go dušše čoahkáigeasut
(generallisttut) leat áimmuin.  1865 rájes leat buot lohkamiid
viessolisttut áimmuin, ja mii navdit dáid lohkamiid `nominatiivan'.


1825' gitta 1855' álbmotlohkamiin lea mealgat muddui seammá struktuvra
go 1865' álbmotlohkamis, erenoamážit dan dáfus ahte juohke čearda
logahallojuvvui sierra.  Ášši mii goittot rievddai 1845:s, lei ahte
kveanat dan rájes galge dollojuvvot sierra álbmotlohkamiin.  Sii ledje
ovdal logahallojuvvon sápmelaččaiguin ovttas.


Mii guoská lohkannjuolggadusaide, de eat dovdda mo
čearddalašvuođedieđuid galge čoaggit ovdal go 1865:s.
Njuolggadusat gal ledje, muhto ii oktage leat ohcan daid
statistihkaguovddáža rádjosis.  Dasa lassin ferte jearrat, leat go
lohkkit beassan oaidnit daid.  Unjárgga báhppa goittot ii lean oaidnán
njuolggadusaid, dušše ráđđehusa árvalusa čađahit 1855'
álbmotlohkama (geahča 38. s.).


1865' lohkanskoviide galge deavdit juohke čeardda sierra, vuos
guovllu dážaid, dasto sápmelaččaid ja kveanaid.  Dát sáhtii
mielddisbuktit ahte dállodoalut gos ledje sihke dážat, sápmelaččat
ja kveanat, sáhtte juhkkojuvvot golmma sadjái listtuin.
Gielladieđuide ii lean várrejuvvon sierra rubrihkka, nu ahte daid
ferte ohcat lassidiehtorubrihkas.  Muđui galge merket
lassidiehtorubrihkkii jos olbmo vánhemat gulle goappát čeardii.  Jos
sápmelaččat ja kveanat máhtte dárogiela, de galggai dat boahtit
ovdan lassidiehtorubrihkas.


Sihke 1875' ja 1900' álbmotlohkama skoviin ledje sierra rubrihkat gosa deavdit čearddalašvuođa ja hállangiela dieđuid.  1875' álbmotlohkamis galge merket guktuid vánhemiid čeardda.  Ledje njeallje koda, nammalassii
`n' (Norsk, d.l. dáža),
`f' (Finsk, d.l. suoma),
`l' (Lappisk, d.l. sámi) ja
`b' (Blandet, d.l. `seahkalas').  Dasa lassin geavahedje lohkit dáid kodaid Davvesiidda, Deanu ja Unjárgga álbmotlohkamiin:
`r' (Russisk, dahje ruošša),
`s' (Svensk, dahje ruoŧa) ja
`d' (Dansk, dahje dánska).


Guktuid vánhemiid čeardda galge registreret 1875:s, vuos áhči, dasto
eatni.  Go ledje njeallje koda, de gárte oktiibuot 16 váriantta jos ii
váldde mielde daid maid lohkit ieža hutke ruoššaide,
ruoŧŧilaččaide ja dánskalaččaide.  Guokte ovdamearka čájehit
vuogi:


ln Áhčči sápmelaš ja eadni dáža.  nl Áhčči dáža ja eadni
sápmelaš.


Seammá kodat geavahuvvuojedje merket hállangiela, muhto dalle ii lean
sáhka vánhemiid, muhto olbmo iežas, hállangielas.  Fuomáš datte ahte
mun merken tabeallain dušše ahte `nubbi vánhen lea sápmelaš, nubbi
dáža'.  Omd. časkojuvvujit mu tabeallain ln ja nl oktii ln vuollái.
Ferte deattuhit ahte 1875' deavdinvuogi geažil gártá genealogálaš
nálli deattuhuvvot, ii sosiála čearddalaš stáhtus.


1885:s čađahuvvui Norggas álbmotlohkan dušše gávpogiin.
Departementa mearridii ahte Nuorta-Finnmárkkus lihkká galggai
čađahuvvot vásedin álbmotlohkan čielggadan dihte
čearddalašvuohtadiliid.  Čearddalašvuohtadieđuide lei várrejuvvon
rubrihkat sulai seammá málle mielde go 1875:s.  Hui oanehis
lohkannjuolggadusat leat prentejuvvon juohke viessolisttu ovdasiidui.
Mun in leat dađe dárkileappot guorahallan 1885' ja 1891' lohkama.


1891' álbmotlohkama njuolggadusat leat sulai nu go 1875:s ledje.  Dás
ge lei genealogálaš nálli mearrideaddji.  Giela birra daddjo ahte
galgá merket olbmo hállangiela jos lea eará go eatnigiella.
	

Dán mearrádusa lea buorre atnit muittus go áigu álbmotlohkamiid
gielladieđuid geavahit, go dán prinsihpa vedjet lohkit leat čuvvon
1900:s ge.


1900:s galge lohkit diđoštit olbmo iežas ceradda, ii vánhemiid.
Muhto muđui gal geavahedje seammá kategoriaid go ovdal.  Mii lei
ođas, lei ahte galge earuhit badjeolbuid (koda Ln) ja eará sámiid
(Lf).



- Sisdollui]    


Prentejuvvon statistihkka


Hansen guovttos Meyeriin čájeheigga Mátta-Tromssa gielddaid Rivttáha
ja Loabága hárrái ahte čearddalašvuođa dieđut ledje divuduvvon
sihke 1875' ja 1900' lohkamiin.  Divudusat leat dahkkon
vuođđolisttuin.  `Seahkalas' čearda lea divoduvvon nu ahte čuovvu
hállangiela.  Čearddalašvuohta lea oppa lohkái divoduvvon
gielladieđuid vuođul.  Soai árvaleigga ahte statistihkaguovddáš lei
divodan statistihka almmuheami oktavuođas.  Mun in leat iskan
heivejit go divodusat prentejuvvon statistihkkii, muhto Hansen guoktá
Meyer árvalus orru jáhkihahtti.


Mun guorahalan vuos lea go dákkár divodusat dahkkojuvvon Davvesiidda,
Deanu ja Unjárgga álbmotlohkamiin.  Mun in leat vel čatnan oktii
girkogirjjiid ja álbmotlohkamiid dieđuid, nu ahte in sáhte geavahit
Hansen guoktá Meyer metoda.  Mun sáhtán dušše guorahallat mo leat
divodan álbmotlohkama, ja makkár gova álbmotlohkamiin oažžu
čearddalašvuohta- ja gielladiliin.


- Sisdollui]      
1875 divudusat


1875' divudusaid birra ii leat nu olu maid dadjat.  Davvesiiddas leat
dahkkon logi, Deanus njeallje ja Unjárggas ovcci divudusa.  Dušše
golmmas dáin oktiibuot 23 divudusain leat dakkárat ahte lea vejolaš
jurddašit ahte olbmo hállangiella lei sivva divudussii.  Dát golbma
divudusa ledje Unjárgga álbmotlohkamis.  Galle olbmo ledje
Davvesiidda, Deanu ja Unjárgga álbmotlohkamis 1875:s oainnát
1. tabeallas.  Das oainnát maiddá man galle prosentta álbmogis ledje
dážat, sápmelaččat, kveanat ja `seahkalas' čearddas.


- Sisdollui]      


1900 divudusat


2. tabealla čájeha man muddui `seahkalas' kategoriat leat divoduvvon
   giela mielde 1900:s.  Davvesiiddas leat dát divudusat 69,6%, Deanus
   87,6% ja Unjárggas 97,9% buot divodusain.  Hansen ja Meyer guoktá
   árvalus heive nappo hui bures Deanu ja Unjárgga álbmotlohkamiidda
   ge.  Davvesiida álbmotlohkamis leat dahkkon eará ge divudusat hui
   olu.


3. tabeallas lean časkán oktii muhtin čearddalašvuohtakategoriaid,
   nu go dážaid, dánskalaččaid ja ruoŧŧilaččaid.  Maiddái
   `seahkalas'-kategoria sisttisdoallá registrerenvariánttaid,
   nammalassii dakkáriid geat leat registrerejuvvon blandet/norsk
   (tabeallas: BN) ja blandet/lappisk (BL).


Čájehuvvo ahte go `seahkalas'-kategoriat divuduvvojedje statistihka
almmuheami várás, de gárttai Unjárggas sápmelaččaid lohku eanemusat
lasihuvvot.  Muhto sihke Deanus ja Davvesiiddas lasihuvvui dážaid
lohku eanemusat.  Deanus lea gal olu lasihan sihke sápmelaččaid ja
kveanaid logu.


Tabealla 3 loguid vuođul oažžu dán tabealla:



Guovlu N. `Seahkalas' % Davvesiida 1536 336 21,9% Deatnu 3047 369 12,1%
Unjárga 1570 186 11,9%



Olmmošlogu (N) ektui, lea Davvesiiddas eanet olbmot `seahkalas'-kategoriain go Deanus ja Unjárggas.


- Sisdollui]    
Lassidiehtorubrihkka 1865:s


Álbmotlohkamiin ii jerron giela birra ovdal go 1891:s.  Muhto
lassidieđuid rubrihkas (Anmærkninger) leat lohkamiin dieđut
giela birra maiddá 1865' ja 1875' lohkamiin.  1865' lohkamis galge
listtut ordnejuvvot nu ahte vuos bohte visot dážat, dasto visot
kveanat, ja loahpas visot sápmelaččat.  Dát lea muhtomin
mielddisbuktán ahte jos dállodoalus leat nuppi čeardda olbmot ge, de
lea dállodoalu lahtut biđgejuvvon moatte sadjái listtuin.
Gielladieđuide ii lean várrejuvvon sierra rubrihhka, muhto
lassidiehtorubrihkas galggai boahtit ovdan jos kveana dahje sápmelaš
máhtii dárogiela.  Dattege lea stuorra erohusat gielddas gildii mo
listtut leat olggos oaidnit.  4. tabeallas oainnát man ollu
lassidiehtorubrihkka lea geavahuvvon čearddalašvuođa ja
gielladiliid čilget 1865:s.  Davvesiidda ja Deanu sáhttá njuolgut
buohtastahttit, go doppe leat njuolggadusat čuvvojuvvon aiddo dán
dáfus.  Deanus leat lassidiehtorubrihkka geavahuvvon 4% olbmuin,
Davvesiiddas 28% olbmuin leat lassidieđut giela ja/dahje
čearddalašvuođa birra.


- Sisdollui]      
Deatnu


Deanu álbmotlohkama listtut leat oalle ovttageardánat 1865:s.
Dállodoalut leat juhkkojuvvon čearddaid mielde.  Lassidieđut leat
unnán.  Muhto Deanu álbmotlohkan lea RHD dieđuid mielde áidna Norggas
1865:s gos dušše isida namma boahtá ovdan, ii dálu eamida ja mánáid.
Sin birra dieđihuvvo gal sohkabealli, man boaris lea, ja eará dieđut
maid njuolggadusaid mielde galge čoaggit.  Biiggáid ja reaŋggaid
namaid dattege gávdná.


Rasmus ja Sivert Ols. guoktá dállodoalut leat buori ovdamearkkat mo
Deanus leat atnán lassidieđuid.  Guktot dállodoalut leat
álbmotlohkama 57. viessolistu, Deanu kveanaid vuolde.  Sii vedjet leat
ássan seammá dálus, dahje goittot bálddalagaid.  Rasmus lei ieš
riegádan Álaheajus, 37 j. boaris, ja lei guolásteaddji.  Su
39-jahkásaš áhkká lei Suomas riegádan.  Sudnos lei 15-jahkásaš
bárdni ja 13-jahkásaš nieida, guktot riegádan Álaheajus.
Lassidiehtorubrihkas daddjo Rasmus birra ahte son lei `Født Norsk
men gaaen over til Qvæn Taler alle 3 Sprog'.  Áhká birra ii dadjo
mihkkege, muhto bártni birra daddjo `Taler meget godt Norsk og
Lappisk'.  Nieida gis `Taler lidt Lappisk'.


Čearddalašvuođa kriteria leamaš sosiála čearddalaš stáhtus.
Rasmus lei dáža nális, ja suttai kveanaid jovkui.  Gielladieđut
orrot čujuheamen dan guvlui ahte bearraša beaivválaš hállangiella
lei suomagiella.  Erenoamážit mánáid hállangiela dieđut eai sáhte
guoskat sin beaivválaš hállangillii.


38-jahkkásaš Sivert lei rávdi, ja lei várra Rasmus viellja.  Su
27-jahkásaš áhkká lei nu go Sivert ieš riegádan Álaheajus.  Sudno
golbma máná birra ii muitaluvvo gos ledje riegádan.  Sivert birra
daddjo ahte son `Taler meget godt Norsk og Lappisk', áhkká `... Norsk,
men gaaen over til Qvæn, taler alle 3 sprog'.  Guovtte-, golmma-
ja njealjejahkásaš mánáid birra dušše ahte `Taler Norsk'.


Mánáid giellamáhttu lea váttis dulkot.  Njuolggadusain daddjui ahte
galggai merket jos muhtin suoma- dahje sámegielat olmmoš máhtii
dárogiela.  Muhto mánát leat nu nuorra ahte illá lea jáhkihahtti ahte
sii ledje juo guovttegielagat.  Sin eadni lei dáža nális (ja nappo
dárogielat), ja dállodoallu veadjá leat leamaš dárogielat.


Jos Rasmus guovttos Sivertiin leigga vieljašat, de ii leat
veadjemeahttun ahte Rasmus bearraša beaivválaš giella lei
dárogiella.  Beaivválaš giela nappo ii oro vejolaš nannet dán guokte
bearraša guovdu.  Áidna mii orru čielggas, lea ahte dán guokte
bearraša sosiála čearddalaš stáhtus lei `kveana'.


Dát gávcci mearkkašumi lassidiehtorubrihkas dahket juo 15% buot Deanu
lassidiehtorubrihka mearkkašumiin.


- Sisdollui]      
Davvesiida


Davvesiiddas ge leat sierra listtut dážaid, kveanaid ja
sápmelaččaid várás, muhto doppe leat dállodoalut gos leat eanet
čearddat bieđganan iešguđet listui.  Okta ovdamearka čájeha mo
sáhtii geavvat:


Davvesiidda kveanaid vuolde lea 55-jahkásaš Berit Jakobsdtr. okto
Doarrunluovttas (olmmošnummir 201, Davvesiidda kveanat).  Son lei
riegádan Porsáŋggus, ja ásai oappás bártni luhtte.
Lassidiehtorubrihkas daddjo Bireha birra ahte: `Fader Kvæn Moder
Fin Taler Norsk Kv. og Finsk lever Som Fin'.  Dállodoalu muđui gávdná
Davvesiidda sápmelaččaid gaskkas, nammalassii 32-jahkásaš Jakob
Ols., guolásteaddji, oamasta iežas dálu, selveier (olmmošnummir 289,
Davvesiida sápmelaččat).  Su varrasuonain golggai sihke dáža,
sápmelaš ja kveana varra, go su birra daddjo ahte: `Fader
Nordm. Morfader Kvæn, Mormor Fin. Taler Norsk Finsk og Kv. Lever
som Fin' (Kv. máksá Kvæn, dahje kveana).  Su áhká, 36-jahkásaš
Elen Olsdtr., birra daddjo ahte son áddii dárogiela (`Forstaar
Norsk').  Sudnos ledje njeallje bártni gaskal golmma ja gávcci jagi,
sin birra ii daddjo mihkkege lassidiehtorubrihkas.  Dállodoalus lei
vel biigá Kárášjogas eret, nammalassii 23-jahkásaš Margrete
Josefsdtr.  Ii su ge birra daddjo mihkke lassidiehtorubrihkas.


Ii das galle.  Maiddái dážaid gaskkas lea olmmoš gii gulai dán
dállodollui (olmmošnummir 18, Davvesiidda suohkana dážat).  Martha
Johannesdtr. lei Jakob Ols. biepmonieida.  Son lei 11 jagi boaris ja
su birra daddjo lassidiehtorubrihkas ahte `Fader Norm. Moder Bl. af
Norm. og Kvæn Taler Finsk og Norsk'.


Dállodoalu lahtut leat nappo gávdnamis golmma sajis
álbmotlohkanlisttuin.  Munnje ii leat čielggas manin Berit
Jakobsdtr. biddjo eará sadjái listtus go dállodoallu gos lei.  Son
`elii sápmelaččaid láhkái', nu dagai Jakob Ols. ge.  Guktot leigga
`seahkalas' nális, ja juos goabbáge sudnos livčče vánhemiidis
geažil navdojuvvot sápmelažžan, de dat lei Berit, ii Jakob.  Dát
veadjá čájehit ahte sosiála kategoriseren leamaš vuođđun
registreremii, ii genealogálaš nálli.


Davvesiidda 1865 álbmotlohkamis lea lassidiehtorubrihkka olu
geavahuvvon, geahča 4. tabealla.  Moadde variántta gielladieđuid
hárrái leat: `Alle 5 Børn Taler Finsk og Kvænsk forstaar
Norsk', `Forstaar Norsk, men lese Finsk, lever som Finner', `Forstaar
Norsk' ja `Forstaar og Taler Norsk'.  Lassidiehtorubrihkas nappo eai
leat dieđut dušše dárogielmáhtus.


- Sisdollui]      
Unjárga


Unjárggas eai juohkán álbmotlohkanlisttu čearddaid mielde.  Listu
manná guovllus nubbái, álgá Unjárggas, dasto logahallojit Mieskejoga,
Stuorravuona, Ođđajoga ja Buolbmága ássit.  Listtu loahpas leat
badjeolbmot.  Čearda lea oalle ollislaččat merkejuvvon
lassidiehtorubrihkkii, olles 83% olbmuin gávdnojit dieđut juogo
čeardda dahje giellamáhtu birra.  Dušše unna oasáš dáid dieđuin
gusket giellamáhtui (75 oktiibuot), eanáš leat čearddalašvuođa
dieđut (901 oktiibuot) -- geahča 4. tabealla.


Dán áigái atnit 1865' álbmotlohkama buoret gáldun sosiála čearddalaš
stáhtusii go 1875' ja 1900' lohkama (geahča omd. Hansen 1994 ja
Thorvaldsen 1996:67-69.)  Unjárgga lohkan dattege čuovvu sakka
genealogálaš náli prinsihpa čearddaid registreremis.  Nálli
merkejuvvo muhtimin nu dárkilit ahte lea veadjemeahttun dan vuođul
árvidit mii olbmo sosiála čearddalaš stáhtus lei, erenoamážit go
gielladieđut leat nu unnán.  Lassidiehtorubrihka struktuvra lea oalle
dávjá dákkár:


1:2 K 1:4 N 1:4 L
1:2 K, 1:2 L
3:4 F 1:4 N


Danin go Buolbmát gullá mu dutkanguvlui, lean iskan man olu diekkár
čearddalašvuođa registreremat doppe leat.  Vástádus lea golbma
dáluisida, ja sin dállodoaluin leat vel njealjis geain lea `seahkalas'
nálli.  Dállodoalut leat: (1) Ovddeš leansmanne Nils Johns. ja (2) su
bártni Johan Nils. dállodoalut.  Nils Johns. áhčči lei dáža,
Troandimis boahtán, gii náitalii Buolbmágii.  (3) Johan
Johans. dállodoallu.


Dasa lassin lea vel 12:s `seahkalas' nális geat ásse dállodoaluin gos
isida nálli lei `buhtis'.  Oktiibuot ledje Buolbmágis 37 dállodoalu
1865:s.  Buolbmágis lea nappo hui unnán `seahkalas' nálli mii
dagahivčče álbmotlohkkiide váttisvuođaid.




- Sisdollui]    
Lassidiehtorubrihkka 1875:s ja 1900:s


Gielladieđuide lei sierra rubrihkka 1900:s.  Lassidiehtorubrihkka lea
hui unnán geavahuvvon Deanu ja Unjárgga 1875' álbmotlohkamis, 7% ja
3%.  Dat mearkkašumit mat leat, gusket gillii.  Dušše Davvesiiddas
leat gávcci olbmo birra lassidieđut mat eai guoskka gilli.
Davvesiiddas lea eanemus gielladieđut ge, 249 olbmos dahje 36%
álbmogis.  Geahča 5. tabealla.



Deanus gusket eanáš dieđut 1900 lassidiehtorubrihkas makkár viesus
olbmot ásse.  Oktiibuot lea 294 olbmo birra lassidieđut.  283:s dáin
gusket vissui.  Unjárggas gusket buot 42 mearkkašumit
dállui. Davvesiida lea 342 olbmos lassidieđut, ja dušše okta ii
leat dálu birra.


- Sisdollui]    
Gielladieđut


Mun lean dássážii deattuhan makkár dieđut mis leat álbmotlohkamiin
čearddalaš gullevašvuođa birra, ja man stuorra oassái álbmogis mis
leat dákkár dieđut, Čearddalašvuođa dieđut gokčet prinsihpas
buohkaid, muhto álbmotlohkamiin lea stuorra oassi gean birra ii daddjo
eksplisihtta guđe čerdii gullet.  Lea lunddolaš jurddašit ahte
sápmelaččaid ja kveanaid čearda merkejuvvojedje eksplisihtta, sii
han áiggi mielde navdojuvvojedje `amas nášuvdnan' (`Fremmede
Nationaliteter').  Dážat leat `norbman' ja sin čeardda ii dárbbaš
erenoamážit merket álbmotlohkamis.


Lars Ivar Hansen deattuha dan vejolašvuođa maid deaŧálaš sosiála
dáhppáhusat nugo mánnarista addet dutkái diđoštit maiddái olbmo
čearddalaš gullevašvuođa.  Máná gásttašeapmi lea sohkii
deaŧálaš dáhppáhus.  Ristvánhemiin leamaš ja lea ain deaŧálaš
sadji sápmelaččaid fuolkevuođas, ja ristvánhemiid bokte beassá
diehtit veahá vánhemiid sosiála birrasis.  Go vánhenguovttos bođiiga
girkui máná gásttašit, de lei sohka ge doppe, sii ledje čiŋahan
gávttiin, ja buohkat gulle sin sámásteamen.  Báhppii fertii leat
áibbas čielggas ahte dá leat sápmelaččat.  Eanáš Ivvárstáđiid
báhppagieldda kveanat ledje Ruoŧas boahtán mánnán badjeolbmuid fárus
ja bajásgessojuvvon biepmománnán dážaid dahje sápmelaččaid luhtte.
Sii ledje juogo sáme- dahje dárogielhállit ja jávke nappo dážaid ja
sápmelaččaid sisa (Hansen ja Meyer 1991, Hansen 1994).


Mánnárista, konfirmašuvdna ja heajat leat nappo dáhppáhusat gos
sápmelaččat leat čájehan olgomáilbmái ahte sii leat sápmelaččat.
Maiddái hávdádus čohkkii soga, dán vuoro gis morrašii.  1800-logu
girkogirjjit leat devdon nutáhtain dákkár dáhppáhusain.  Deanu ja
Davvesiidda girkogirjjiin leat dievva namahusat go mearrasápmelaš
(`Søfin'), badjeolmmoš (`Fjeldfin'), rivgunieida
(`Nordmandspige'), kveanabárdni (`Qvænungkarl') ja nu
ovddosguvlui, sihke risttagirjjis, konfirmašuvdnagirjjis ja
náittosgirjjis.


Ii buot Davvi-Norgga girkogirjjiin gávnna ná čielga čearddalaš
namahusaid.  Hansen guovttos Meyeriin (1991) leigga lihkoš go muhtin
báhppa Ivvárstáđiid báhppagielddas fuomášii systemáhtalaččat
merket čeardda girkogirjái miehtá 1870-logu.  Dát attii sudnuide nana
vuođu go guorahalaiga mo álbmotlohkama kategoriaid dulkot.  Mun lean
ovdal juo namuhan sudno váldobohtosiid: `Seahkalas'-kategoriat ledje
beallin maŋisboahtit čearddarájáid rasttildeaddji náittusdiliin, ja
beallin sápmelaččat geat gáidagohte eret sápmelašvuođas -- jos
álbmotlohkamii galggaš luohtit.  Stuorra oassi dáid sápmelaččain
ledje dárogielhállit.


Giellageavaheapmi/-máhttu veadjá nappo leat ávkkálaš mearkan
čearddalaš gullevašvuhtii.  Gielas lea dasa lassin dat ovdamunni
eará konkrehta kultuvrabuktagiid bálddas (gákti, dávvirat) ahte
álbmotlohkamiin, goittot muhtin guovlluin, gávdná hállangiela dieđuid
oalle stuorra oasis álbmogis.




- Sisdollui]      
1875


5. tabeallas oainnát ahte leat hui unnán gielladieđut
   lassidiehtorubrihkas 1875:s.  Davvesiiddas leat, dán ge dáfus,
   eanemusat, 34% (100% - 66% `ii spesifiserejuvvon').  Deanus leat
   dieđut 7%:s álbmogis, Unjárggas dušše 3%:s.  Danin buvttán
   čoahkkáigesson loguid Davvesiidda, Deanu ja Unjárgga hárrái.  Go
   leat nu unnán gielladieđut, ii leat vejolaš árvvoštallat
   omd. gallis dážain, kveanain ja sápmelaččain ledje guovtte-
   dahje golmmagielat.  Sii geat hálle dahje áddejedje moadde giela
   ledje Unjárggas oktiibuot 13:s (1%), Deanus 31:s (1,4%) ja
   Davvesiiddas 20:s (3%), geahča 6. tabealla.


- Sisdollui]      
1900


2. ja 3. tabeallas čájehin statistihkaguovddáža divudusaid
   váikkuhusaid čearddalaš juohkimii prentejuvvon statistihkas.  Dán
   oasis buvttán ovdan makkár giellamáhttu iešguđet čearddalaš
   joavkkus lei.  Maiddái dás ferte váruhit ahte ii sáhte go roava
   gova oažžut gielladiliin.  Mun geavahan čearddajuohkima nu mo
   lei ovdal go statistihkaguovddáš divudii loguid almmuheami várás.
   Mun namuhan daid `divukeahtes lohkun'.


Mun namuhin 30. siiddus, ahte 1891 registrerennjuolggadusain
mearriduvvui ahte galggai merket hállangiela jos lea eará go
eatnigiella.  Diekkár registrerenvierut dagahivčče ahte olbmot geain
giella ii leat spesifiserejuvvon, hálle dušše eatnigielaset.  Mo de
gieđahallat `seahkalas'-nálát olbmuid, go mii han eat vissásit dovdda
sin sosiála čearddalaš stáhtusa?


Lea goittot vejolaš árvalit moadde vuogi mo gávdnat guovtte- ja
golmmagielagiid meari.  Sáhttá (a) dohkkehit álbmotlohkama
eksplisihtta dieđuid, dahje (b) eaktudit ahte dat geat čađahedje
álbmotlohkama, čuvvo dan prosedyra maid 1891 álbmotlohkamis galge
čuovvut.  9., 10. ja 11. tabeallas lean juohke linjás bidjan daid
loguid [roa&eth;uid] sisa mat čájehivčče geat máhtte dušše
eatnigielaset.  Eará logut de guoskkašedje guovtte- dahje
golmmagielagiidda.


7. tabealla ja 1. govva gesset čoahkkái 1900 álbmotlohkamiid
   gielladieđuid.  Unjárggas leat olu eanet olbmuin gielladieđut (11
   proseanttas eai leat) go Davvesiiddas ja Deanus (46/47 prosenttas
   eai leat gielladieđut).  1875 álbmotlohkamis sáhtii gávdnat
   sámiid, kveanaid ja dážaid geain eai lean gielladieđut.  Nu ii
   leat 1900:s.  Jos gávnnat gielladieđuid olbmos, de maiddá gávnnat
   čearddalašvuohtadieđuid.  Dážaid eksplisihtta lohku ge lea
   unni.  Davvesiiddas leat gávcci dáža, Deanus 41 (dážat ja
   ruoŧŧilaččat) ja Unjárggas gávcci (dážat, dánskalaš ja
   ruoŧŧilaš).  Danin lea lunddolaš atnit tabealla 7 Ii
   spesifiserejuvvon čeardda dážan.  Implisihtta sáhttá árvalit ahte
   sii hálle dušše dárogiela.







 



Govus 1: 1900:   Giellamáhttu, Davvesiida, Deatnu ja Unjárga




Gáldu:  Geahča tab. 8.




  



Govus 2: 1900:   Giellamáhttu, analysa.  Davvesiida, Deatnu ja Unjárga




Gáldu:  Geahča tab. 8.





Eará eatnigielhállit leat 9., 10. ja 11. tabeallas biddjon
[roa&eth;uid] sisa.  Jos časká oktii ii spesifiserejuvvon giela ja
eará eatnigielhálliid galggašii oažžut sin geat dušše hálle
eatnigielaset.  8. tabeallas oainnát loguid. Davvesiiddas lea sin
oassi álbmogis 80%, Deanus 83% ja Unjárggas 84%.


Jos áigumuš lea geavahit gielladieđuid mearkan čearddalaš
gullevašvuhtii, de leat moadde čuolmma maid ferte gálgat.  Lea
omd. váttis giela bokte árvvoštallat `seahkalas'-kategoriaid
etnisitehta jos álbmotlohkamis daddjo olbmo birra ahte son hállá/ádde
moadde giela.  Davvesiiddas leat 70 dakkár olbmo.  Muđui leat buot
golbma álbmotlohkamis olbmot geat hálle eará giela go maid
čearddalašvuohta mielddisbuvttášii.  Várianttat leat valjis, muhto
oktiibuot sin lohku ii leat nu stuoris.  Dán sáhttá dulkot nu ahte (a)
sii ledje giela molson ja máhtte duođai dušše ovtta giela, dahje
(b) ahte sii máhtte nuppi giela eatnigiela lassin.


Dáid dulkonvejolašvuođaid lean geassán čoahkkái 8. tabeallas,
geahča maid 1. ja 2. gova:


(1) Eatnigielhállit leat sii geat 9., 10. ja 11. tabeallas leat
    [roa&eth;uid] siste, ja sii gean čearda ii leat spesifiserejuvvon
    (geahča 7. tabealla).


(2) Moanagielagat leat sii gean birra eksplisihtta daddjo
    álbmotlohkamis ahte sii máhtte eanet go ovtta giela.


(3) Rabas dulkomii leat dážat, sápmelaččat ja kveanat geat
    álbmotlohkama dieđuid mielde hálle eará giela go eatnigielaset
    (logut mat eai leat [roa&eth;uid] siste 9., 10. ja 11. tabealla
    bajit oasis).


Čájehuvvo ahte dán golmma joavkku oassi lea viehka muddui seammá
stuoris dan golmma gielddas.  Eatnigielhálliid oassi lea 80-84%
álbmogis, guovtte- ja golmmagielhálliid oassi 1-6%, ja 14-16% báhcá
rabas dulkomii máhttet go dušše eatnigielaset, vai leat go guovtte-
ja golmmagielagat.  Dan sáhtašii muhtin muddui iskat Friis
etnográfalaš kárttaid vuođul.



- Sisdollui]    
Ovdal 1865 gáldut


Mun lean nu guhkás guorahallan daid álbmotlohkamiid
čearddalašvuohta- ja gielladieđuid mas dássážii leamaš eanemus
beroštupmi dutkiid gaskkas.  Maiddái eará logahallamiin leat
relevánta systemáhtalaš dieđut.  1801', 1825', 1835', 1845' ja 1855'
álbmotlohkamiin leat sulai seammalágán dieđut go 1865' lohkamis,
muhto dállodoalu dásis.  Muhtimin olmmoš vihkugoahtá ahte
vearromáksima kategoriat dáidet leat báidnán álbmotlohkamiid
čearddalašvuohtadieđuide, nu ahte veadjá leat ávkkálaš daid ge
guorahallat lagabui.  Mun lean dás maŋŋelis máhcamin Deanu ja
Unjárgga 1855' álbmotlohkamii, nu ahte dan lohkama čađaheami birra
ge lea vuogas dadjat juoidá dál juo.


- Sisdollui]   
	

Unjárgga 1855' álbmotlohkan


Muhtimiin čilgii son gii čađahii lohkama mo son lei dahkan.  Okta
gii nu dagai 1856:s, lei Unjárgga suohkanbáhppa Chr. Sommerfeldt.  Son
čađahii Deanu ja Unjárgga álbmotlohkama.  Sommerfeldtas ledje
váttisvuođat álbmotlohkanskoviin go gažaldagat ealáhusaid hárrái eai
riekta heiven guovllu birgenláhkái.  Son čilgii mo son čovddii
váttisvuođaidis.  Son lei maiddái hutkan iežas vuogi mo
čearddalašvuohtagažaldaga gieđahallat.  Easkka 1856' guovvamánu,
go lei juo bargagoahtán lohkamiin, oinnii dáhpedorpmis Morgenbladet
aviissas ráđđehusa čilgehusa lohkama birra (Morgenbladet nr. 334,
1855).  Dás bođii ovdan ahte su čovdosat ealáhusaid ja birgenlági
hárrái eai riekta heiven njuolggadusaide.  Muhto ráđđehusa čilgehus
ii guoskkahan čearddalašvuohtadieđuid.  Das geavahuvvui eanáš
sadji čilget geat galge čađahit lohkama, ja dasto čilgejuvvojedje
skovi rubrihkat.


Sommerfeldt lei juo ovdal go álggii lohkamiin gulaskuddan Deanu
leansmánniin mo 1845:s lei dahkkon.  Das lei boahtán ovdan ahte 1845:s
lei čearddalašvuohtakriteria `Sprog og Skat' (giella ja vearru).
Son dattege gávnnahii ahte dalle livčče menddo olu njeaidit dážaid
logu, nu ahte son baicce geavahii áhči čeardda váldokriterian.  Son
mieđihii gal ahte nuppi buolvvas juo livčče máŋga `dáža'
bearraša jorran `sápmelažžan' su ge kriteriaid mielde.


Galggašii leat oalle čielggas maid Sommerfeldt lea oaivvildan
gielain čearddalašvuohtakriterian.  Muhto makkár kriteria lei
vearru?


- Sisdollui]      
Vearromáksin


Vearroortnet mii lei fámus 1800-logus ásahuvvui 1691:s ja bisttii 1905
rádjái (geahča Sandvik 1993 ja Henninen 1972).  Dán áiggis
rievdaduvvujedje vissis mearrádusat, muhto muhtin vuođđoprinsihpat
bisso rievddakeahttá: (1) Sápmelaččat mákse eambbo vearu (rettighed
ja leidang) go dážat.  (2) Máddin boahtán sisafárrejeaddji dážat
ožžo vearrofriddjavuođa vissis áigái jos devde vissis gáibádusaid.
Mearrádusat sisafárrejeaddjiid vearrofriddjavuođa hárrái dattege
rievdaduvvojedje máŋgii.  1833 rájes ožžo buohkat geat fárrejedje
Finnmárkui viđa jage friddjavuođa (Sandvik 1993:361).  Nu beasai
omd. ohcejohkalaš Henrik H&#246;gman vearus eret 1840-jagiin go
fárrii Vuolle-Detnui.


Dát erenoamášvuođat vearromáksimis dahke dárbbašlažžan sirret
sápmelaččaid ja dážaid vearrolisttuin.  Kveanaide ii lean sierra
sadji vearroortnegis.  Dábálaččat mii navdit ahte sii mákse seammá
vearu go sápmelaččat.  Dát heive hui bures dasa ge ahte sii 1835
rádjái álbmotlohkama oktavuođas lohkkojuvvojedje sápmelaččain
ovttas.


Sommerfeldt muitala dattege ahte ain 1845:s lei giella ja vearru
čearddalašvuohtakriteria.  Son várra jurddašii mo dážaid ja
sápmelaččaid earuhit.  Muđui ii oalle láhkái heive, go kveanat
1845:s ledje rehkenastojuvvon sierra.  1801 álbmotlohkama dieđuid
mielde ledje Deanus 14 kveana dállodoalu (68 olbmo).  Vearrolisttuin
ii leat vejolaš gávdnat go guokte kveana vearromáksi (=bearraša)
jagiin 1798-1808.  Soai leaba Erik Henriks. Qvæn ja Henrik
Henriks. Qvæn.


- Sisdollui]    
Deanu hállangiella ovdal 1860


Deanu álbmotlohkamiin eai leat olu gielladieđut ovdal 1891.  Mun in
geavat 1891 álbmotlohkama, nu ahte mu materiálas gárta 1900 lohkan
vuosttaš mas leat dievasleabbo gielladieđut.  Das ovdal leat vel
Friis etnográfalaš kárttat buori gáldut.  Nils Øivind Helander (1989)
guorahalai Deanu 1700- ja 1800-logu gielladilliid, ja geavahii
ea.ea. Friis 1888' kárttaid.  Nubbi čálli gii maiddái geavahii Friis
kárttaid lea Kjell Ballari (1981), muhto son guorahalai Vuolle-Deanu
dárkilepmosit, Buolbmága ii namut ja Deanuvuona birra ge ii daja olu.
Dasa lassin lea Willy Gjerde aiddo gergen váldofágabarggu 1700- ja
1800-logu Deanuvuona ja Vuolle-Deanu demografia ja
čearddalašvuohtadiliid birra gos son maiddá ávkkástallá Friis 1861'
kárttaid (Gjerde 1999:144-149).


Schnitler áigge, nuo 1745, ledje dálá Deanus golbma kveana dálu, ja
muđui ledje buohkat sápmelaččat.  Dážat ásse rittus, dálá
Gáŋgaviikka ja Bearralvági gielddain.  Kveanat eai máhttán go
suomagiela.  Sápmelaččain dárogiella lei passiiva giella, Helander
oaivvilda.  Dađistaga go kveanaid ja dážaid lohku lassánii
čuovvovaš čuohtejagis, viidánii guovtte- ja golmmagielatvuohta ge.
Muhto ain Stockfleth áigge (nuo 1830) kveanat ja sápmelaččat máhtte
unnán dárogiela.  Helander sitere maid Stockfleth čálii 1846:s Deanu
ja Unjárgga čearddalašvuohta- ja gielladiliid birra (Helander 1989):



Nogle Qvæner forstaa Norsk, men tale innbyrdes ikkun deres
Modersmaal. Børnene oplæres i Almindelighed i Finsk eller Norsk.  En
stor Del af Befolkningen langs med Tana Elv er av qvænsk Herkomst,
Finsk og Qvænsk tales derfor her.


Dán áiggi ledje 64 kveana báhppagielddas.




- Sisdollui]    
	

Friis etnográfalaš kárttat


1861


Dovddus gielladutki Jens Andreas Friis (1821-1896) almmuhii 1861:s
kárttaid Finnmárkku ja Tromssa gielladiliid birra.  1888:s bođii
nubbi ráidu mii govččai Finnmárkku, ja 1891:s bohte vel Tromssa
kárttat.2 Dáin ng. Friis etnográfalaš kárttain lea oalle čielga
struktuvra.  Muhto 1888/1891 kárttain eai leat aiddo seammá dieđut go
1861' kárttain.


12. tabealla čájeha erohusa 1861' ja 1888'/1891' kártaráiddu gaskkas.
    Deaŧáleamos erohus lea ahte 1861:s ledje dárkileabbo
    gielladieđut sápmelaččaid hárrái go dážaid ja kveanaid hárrái.
    Dážain ja kveanain merkejuvvui dállodoalu váldogiella (mii lei
    seammá go čearddalaš gullevašvuohta), dan botta go sámiid birra
    beassat diehtit guđe giela(id) dálu isit, eamit ja eará dálu
    olbmot áddejedje.  Dasa lassin muitaluvvo sámiid birra lei go sis
    hirsastohpu vai goahti.  1888'/1891' kárttain ii earuhan Friis
    šat čearddaid gaskkas.  1888:s/1891:s čokkii son buohkain daid
    seammá gielladieđuid go 1861:s lei čoaggán dážain ja kveanain.
    Dasa lassin merkejuvvui buohkain ásse go hirsastobus vai goađis.





Oppalohkái ledje Friis kárttaid mielde 225 dállodoalu Deanus ja
Buolbmágis 1861:s (geahča 13. tabealla).  Dállodoaluid lohku lassánii
sakka gaskal 1845 ja 1875, 1845:s ledje 166 dállodoalu, 1855:s 225,
1865:s 304 ja 1875:s 433 dállodoalu.  Danin orru leamen čielggas ahte
Friis čokkii dieđuid kárttaide maŋŋá 1855.  Iežas tabeallain
lohká ge ahte 1860 lea vuođđolohku gielladieđuide, ja 1855
olmmošloguide.


13. tabealla buktá dušše oppalaš loguid, ja gielladieđuid riggodat
    ii boađe ovdan.  Mun in leat dán hávi vuodjumin daidda, háliidan
    baicce govvidit materiála vejolašvuođaid ja rájáid.  Oaidná
    dattege ahte 48% dállodoaluin ledje ovttagielagat.  42%
    dállodoaluin lei goittot okta olmmoš gii áddii vel nuppi giela.
    11% dállodoaluin fas lei muhtin gii áddii dárogiela, muhtin gii
    áddii suomagiela, ja muhtin gii áddii sámegiela.


Gaskamearálaččat ledje dutkanguovllus 5,33 olbmo dállodoalus 1855:s,
nu ahte 107 x 5,33 = 570 olbmo ásse ovttagielat dállodoalus.  Reasta,
620 olbmo ásse 128 dállodoalus.  128 lea nappo guovtte- ja
golmmagielat olbmuid vuolimus lohku.  Dát lea badjelaš 11% olles
albmogis.  Buohtastahte daid 52% dállodoaluin gos lei muhtin olmmoš
gii áddii nuppi giela vel.  Diekko gaskkas gos nu lea duohtavuohta
gávdnamis.  Jos seammá vuogi mielde rehkenastá sámiid gielladiliid, de
gávnnaha ahte 10-55% sis ledje guovtte dahje golmmagielagat.
Seammáláhkái sáhta časkit oktii dážaid ja kveanaid: 12-48%.  Dáid
loguid sáhttá buohtastahttit 1900' álbmotlohkamiin, gos gávnnahin ahte
Deanus ledje 2-18% guovtte- dahje golmmagielat olbmot (geahča
8. tabealla).  Konklušuvdna lea nappo ahte Friis ge kárttaid vuođul
lea váttis kvantifiseret guovllu giellamáhtu individadásis.


Friis 1861' kárttain leat vihtta kveana dállodoalu eanet go 1855'
álbmotlohkamis.  Nuppe dáfus leat Friis kárttain čieža dáža
dállodoalu unnit go 1855' álbmotlohkamis.  Mun lean geavahan seammá
kretsajuogu Friis kárttaid ja álbmotlohkama analyseredettiin, ja dalle
boahtá ovdan ahte vaikko Friis ja su veahkit dáidet leat atnán ávkki
1855' álbmotlohkamis go čogge gielladieđuid, de eai leat njuolgu
kopieren.  Vaikko dállodoaluid lohku lea 225 guktuin gálduin, de eai
leat seammá olu dállodoalut ovtta ge kretssas dan guovtti gálduin.
Dasa lassin lohke álbmotlohkamis badjeolbuid sierra, ja kárttain ii
oainne goal lea badjeolbmo dállo ja goal ii.  Go in dán vuoro
buohtastahte gálduid báikegotti dásis, in joavdda dađe dobbelii go
ahte Friis giellakriteria bokte ledje vihtta dáža dállodoalu unnit ja
vihtta kveana dállodoalu eanet go maid álbmotlohkan dieđiha.


Stuorámus erohusat kretsadásis leat Buolbmágis ja Deanodagas.
Buolbmágis leat álbmotlohkamis njeallje dállodoalu eanet go Friis
kárttain, ja Deanudagas guhtta dállodoalu unnit.  Dán guovtti kretssas
leat maiddái mearkkašahtti erohusat Friis kárttaid ja álbmotlohkama
gaskkas čearddalaš juogu hárrái.


Buolbmágis ledje Friis dieđuid mielde čieža sápmelaš ja okta dáža
dállodoalu unnit, ja njeallje kveana dállodoalu eanet go maid
álbmotlohkan dieđiha.  Álbmotlohkama mielde ii lean ii oktage kveana
Buolbmágis 1855:s.  Oktiibuot ledje Buolbmágis 33 dállodoalu Friis
dieđuid mielde.


Deanodagas ledje Friis dieđuid mielde 40 dállodoalu.  Dát lea vihtta
dáža ja okta sápmelaš dállodoallu eanet go maid álbmotlohkamis
gávdná.


Mo dán galgá dulkot?  Friis čearddalašvuođa váldokriteria lei
beaivválaš hállangiella.  Unjárgga báhppa, gii čađahii
álbmotlohkama Deanus 1855:s, dattege anii kriterian áhči
čearddalašvuođa, ja oaivvildii ieš ahte giellakriteria ektui dát
vuohki loktii dážaid ja kveanaid logu olu.  Jos atná duohtan ahte
Deanu 1855 álbmotlohkama čearddalašvuohtakriteria lea genealogálaš
nálli, de fertejit erohusat Friis ja álbmotlohkamiid dieđuid gaskkas
muitalit juoidá assimilašuvnna (suddadanproseassa) birra.
Konkrehtalaččat Deanu dážat ain 1855:s jorre sápmelažžan áiggi
mielde.  Dieđut maiddá dáidet nannet ahte guovllus ledje eanet
kveanat go maid álbmotlohkamiin gávdná.


Sosiála čearddalaš stáhtusa hárrái ii sáhte dađe eanet dadjat.
Sosiála čearddalaš stáhtus ii čuovu njuolgu ii genealogálaš nális
iige giellamáhtus.  Jos muhtin guovllus sáhtašii eaktudit ahte 1855'
álbmotlohkama čearddalašvuohtakriteria lea sosiála čearddalaš
stáhtus (guovllu čearddalašvuođa áddejupmi), ii ge giella nu go
dábálaččat soaitá leat leamaš, de livčče miellagiddevaš
buohtastahttit Friis 1861' kárttaiguin.


- Sisdollui]      
1888


Dálá Deanus ledje Friis 1888 kárttaid mielde nuo 230 bearraša.
Helander (1989) ja Ballari (1981) bohtosiid sáhttá geassit čoahkkái
ná:


(a) Ovtta kveana bearrašis máhtii unnimusat okta olmmoš dáro- ja
suomagiela.  Golmma bearrašis máhtii unnimusat okta olmmoš buot
golbma giela.  Njeallje bearraša hálle dušše suomagiela.  Oktiibuot
gávcci bearraša.


(b) 40 sámi bearrašis ledje olbmot geat máhtte buot golbma giela.
Ovcci bearrašis lei unnimusat okta olmmoš gii máhtii suoma- ja
sámegiela, ja čieža bearrašis ledje olbmot geat máhtte sihke dáro-
ja sámegiela.  35 bearrašis hálle dušše sámegiela.  Oktiibuot 91
bearraša.


(c) Dáža bearrašiin ledje máŋggas guovtte- ja golmmagielagat
(Helander 1989).  Dárrosullo bajábealde ii lean go okta dáža bearaš,
nammalassi Buolbmágis, ja dat lei golmmagielat.  Ballari dadjá
Vuolle-Deanu dážaid birra ahte Ruksesbávtti rájes ja miehtá
Juovlavuona ledje buot dáža bearrašiin muhtin sámegielhálli.  Dáža
bearrašiin Bovccá rájes Gávesluktii lei bealis muhtin gii máhtii
sámegiela.  Dušše ovtta bearrašis máhtii muhtin suomagiela.
Dušše Sandlia ássi dáža bearrašat ledje oalát dárogielagat.
Deanuvuona oarjegáttis, Máldovuonas Njuohkonjárgii, ledje čieža
bearraša, ja guovtti bearrašis lei muhtin gii máhtii dárogiela
(Helander 1989).


Friis kárttaid ii sáhte njuolgu buohtastahtit álbmotlohkamiin.
Álbmotlohkamiid čearddalašvuohtakriteria lei genealogálaš nálli,
Friis anii giela váldomerkan čearddalašvuhtii (Helander 1989, Hansen
1994, 1998).  Vaikko 1900:s divodedje álbmotlohkama
čearddalašvuohtadieđuid gielladieđuid vehkiin, de lihkká eat
dieđe makkár čearddalašvuohtadieđuid livčče ožžon jos giella
(dahje sosiála čearddalaš stáhtus) juo álggu rájes livčče lean
váldokriterian.


Lars Ivar Hansen (1994) lea árvalan ahte Friis giellakriteriainis
njeiddii daid guovtte- ja golmmagielat olbmuid logu geat ásse nuppi
čeardda gaskkas.  Go buohtastahtii Ivvárstáđiid báhppagieldda 1891'
álbmotlohkama Friis kárttaiguin, de gávnnahii ahte erenoamážit
kveanat jávke Friis kárttain.  Suomagielat dállodoalut eai lean, eai
ge olbmot geat beaivválaččat hálle suomagiela.  Nu sii eai
registrerejuvvon kveanan.  Dárogielat báikegottiin livčče tendensa
ahte kveanat hálle dárogiela, sámegielat báikegottiin fas sámegiela.
Seammaláhkái geavvá dážaiguin sámegielat báikegottiin, ja
sápmelaččaiguin dárogielat báikegottiin.  Mu 1855' materiála dattege
geassá eará guvlui.  Nu go čájehin, kveanaid lohku lea stuorit Friis
kárttaid mielde go álbmotlohkamis.  Muhto erohus Ivvárstáđiide lea
ahte Deanu kveanat ledje boahtán ollesolmmošin guvlui, ja sis lei
dávjá bearaš fárus.  Ivvárstáđiid kveanat ledje mealgat muddui
boahtán biebmománnán dáža ja sápmelaš bearrašiidda, ja ohppe nappo
dállodoalu beaivválaš hállangiela, ja eatnigillii lei unnán sadji.


Friis bargovuohki sáhttá leat geahpidan báikegotti čearddalaš
variašuvnna, ja jorahan dan gielalaš variašuvdnan, dahje baicce
guovtte- ja golmmagielatvuhtii.  Su dieđut maiddá jáhkihit min ahte
giellavariašuvdna lea stuorát go veadjá lean leamaš: Jos logi
sápmelaš dállodoalu birra daddjo ahte das máhtii muhtin suomagiela ja
dárogiela, de veadjá leat nu ahte dán logi dállodoalus lea sámegiella
beaivválaš hállangiella, ja ahte goittot logi olbmo oktiibuot máhtte
juogu suoma- dahje dárogiela.  Jos dállodoalus ledje 5-6 olbmo, nu go
dábálaš lei, de vejii lihkká leat nu ahte 40:s máhtte dušše
sámegiela.


Muhto lea go álbmotlohkan buoret gáldu guovttegielatvuhtii?  Mun
válddán ovdamearkan Buolbmága, mii gulai Unjárgga vuollái 1900:s.
Nils Øivind Helander gávnnahii ahte Friis 1888' kárttaid mielde
ledje Leavvajoga rájes Sieiddáguoikka rádjái 49 sápmelaš bearraša.
31 bearrašis lei muhtin gii máhtii sihke suoma- ja dárogiela, dasa
lassin máhtii muhtin suomagiela gávcci sámebearrašis.


Dasa lassin lei dán gaskkas okta dáža bearaš mas unnimusat okta
olmmoš máhtii golbma giela, ja okta kveana bearaš.


1900' álbmotlohkamis ledje Unjárgga 5. kretssas (Elven, dahje
Buolbmát) 51 dállodoalu, mii lea seammá lohku go 1888:s.3
Álbmotlohkamis daddjo 48 bearraša birra ahte sii ledje sápmelaččat
geat hálle sámegiela.  Sis ledje 1888:s 39:s guovtte- dahje
golmmagielaga, 1900:s lei dušše okta bearaš mas lei suomagielat
reaŋga, ja okta mas lei dárogielat láigolaš (Unjárgga 1900'
álbmotlohkan, 39. ja 51. viessolistu).


1888:s lei okta kveana bearaš guovllus.  1900:s ii gávdno ii okta ge.
1888:s lei okta golmmagielat dáža bearaš guovllus, 1900:s ledje
golbma dáža bearraša guovllus, ja ii ovtta ge birra daddjo ahte sii
máhtte eará gielaid go dárogiela.


40 guovtte- ja golmmagielat bearrašiin 1888:s eai lean 1900:s báhcán
go guokte guovttegielat dállodoalu!  Nu oanehis áiggis lea unnán
jáhkehahtti ahte dilli livčče nu sakka rievdan.  Mun sakka eahpidan
ahte dát duođaid govvida duohtadili 1900:s.  Mun baicce jáhkán dát
boađus nanne maid dutkit ovdal juo leat čuoččuhan: 1900'
álbmotlohkan dieđiha olbmo váldogiela.



- Sisdollui]    Čoahkkáigeassu


Mii eat sáhte eaktudit ahte sii geat čađahedje álbmotlohkamiid álo
dovde lohkannjuolggadusaid, ja jos dovde, ahte čuvvo daid.  Mun lean
konkrehta guorahallama bokte geahččalan árvvoštallat giella- ja
čearddalašvuohtadieđuid 1865:s, 1875:s ja 1900:s golmma
báhppagielddas, Davvesiiddas, Deanus ja Unjárggas.


Das lea boahtán ovdan ahte álbmotlohkanlisttut leat iešguđetlágánat
dán golmma gielddas.  Erenoamážit guoská dat 1865' Deanu ja Unjárgga
lohkamiidda.  Deanus leat deavdán dušše isidiid namaid skoviide,
muđui beassat diehtit ahte sus lei áhkká nuo ja nuo boaris, galle
máná, muhto eará olbmuin geat ledje dállodoalus gal dieđihuvvui
namma.  Unjárggas eai čuvvon njuolggadusaid čearddalašvuođa
registreremis.  Mun čájehin konkrehta ovdamearkkaid bokte mo 1865'
álbmotlohkan čađahuvvui iešguđet gielddas.  Dáid ovdamearkkaid
bokte oaččošii dan gova ahte goittot Unjárgga lohkamis leamaš
genealogálaš nálli oalle deaŧálaš kriteria, Davvesiiddas ja Deanus
orru ahte sosiála čearddalaš stáhtus veadjá váikkuhan registreremii.
Muhto mus leat nu moadde ovdamearkka ahte dát báhca dušše árvalussan
mu beales.


Nubbi ášši mii lea čalbmái čuohcci, lea ahte álbmotlohkama
lassidiehtorubrihkka lea olu geavahuvvon Davvesiiddas sihke 1865:s ja
1875:s.  Deanus ja Unjárggas leat mealgat unnit lassidieđut.  Dát
veadjá dahkat álkkibun čađahit kritihkalaš analysa
čearddalašvuohtadiliin Davvesiiddas, go Deanus ja Unjárggas.


Davvesiiddas lea maiddái stuorát `viidodat' giella- ja
čearddalašvuohtadieđuin, nammalassii dan láhkái ahte leat eanet
kategoriat ja eanet olbmot iešguđet kategorias.  Dát viidodat boahtá
ovdan gielladieđuid hárrái, erenoamážit 1875:s.  Muhto 1900:s lea
viidodat sakka gáržon.


Jos dohkkeha árvalusa ahte giella lea oalle deaŧálaš ja luohtehahtti
mearkan čearddalašvuhtii, de gártá deaŧálaš hutkat vugiid mo
gieđahallat álbmotlohkamiid gielladieđuid.  Maid muitalit
álbmotlohkamiid gielladieđut?  Vástádusa dasa gávdná muhtin muddui
álbmotlohkamiid njuolggadusain, muhto lea maiddái ávkkálaš
buohtastahttit eará gálduiguin.  Okta buorre gáldu lea Friis
etnográfalaš kárttat.


Mun bidjen Friisa 1861' Deanu kárttaid 1855' álbmotlohkama vuostá, ja
gávnnahin ahte Friis veadjá leat atnán álbmotlohkama vuođđun go
čokkii gielladieđuid.  Váldoboađus lei ahte lei hui stuorra erohus
Friis ja álbmotlohkama čearddaloguin, ja ahte dát várra čájeha guđe
guvlui assimilašuvdnaproseassa nuo 1860 lei mannamin: Muhtin dáža
jorai ain sápmelažžan.  Vaikko Friis kárttat leat buoret gáldut
gielladiliide go álbmotlohkamat, de lea váttis kvantifiseret
gielladili Friis kárttaid vuođul.


Gielladieđut galge čoggojuvvot 1891 rájes.  Muhto juo 1865:s daddjo
ahte galge merket sin geat máhtte dárogiela.  Dát lea mielddisbuktán
ahte maiddái eará gielladieđut ihtigohte álbmotlohkamiidda.  Lihkká
lea dušše Davvesiiddas dan veardde olu gielladieđut 1875:s ahte
attášii goittot muhtinlágán gova dalá gielladiliin.  Buohtastahttin
Deanuin ja Unjárggain dattege ii leat vejolaš.


1885' dahje 1891' álbmotlohkan livčče vuosttaš álbmotlohkan gos
giela sáhtašii guorahallat dárkileabbo.  1900' álbmotlohkan dattege
lea áidna álbmotlohkan dievaslaš gielladieđuiguin mii lea
dihtorregistrerejuvvon, dainna lea hálbi ja álki bargat.


Mun lean atnán `ii spesifiserejuvvon čeardda' dážan, ja `ii
spesifiserejuvvon giela' eatnigiellan.  Dasa lassin leat
omd. sápmelaččat ja kveanat geat álbmotlohkamiid dieđuid mielde
máhtte dárogiela.  Mun lean eaktudan ahte sii maiddái máhtte
eatnigielaset -- mun lean sin atnán guovttegielagin.  Dattege lean
váruhan ahte dás lea dulkunmunni.  Dát prosedyra attii mealgadii
seammá bohtosa buot golmma gielddas: 16-20% álbmogis lei
guovttegielat.  Dattege lea dušše 1-6% álbmogis gean birra daddjo
eksplisihtta ahte sii leat guovtte- dahje golmmagielagat, geahča
tab. 8 ja govvosa 2.


Buohtastahttin Friisa 1888' etnográfalaš kárttaguin orru nannemiin
maid dutkit leat ovdal juo čuoččuhan: Álbmotlohkan dieđiha olbmo
váldogiela.  Iešalddis lea dat ahte leat nu unnán dieđut ahte olbmot
leat máhttán eará gielaid go eatnigielaset, mearkan dasa ahte
guovttegielatvuohta ii bures boađe oidnosii álbmotlohkamiid
gielladieđuin.


Gažaldat mii badjána, lea mo galgá dahkat olbmuiguin geaid birra
álbmotlohkamis leat gielladieđut, muhto leat `seahkalas'
nális/čearddas?  Mun in leat geahččalan vástidit dán gažaldahkii,
muhto mu mielas orru lunddolaš atnit giela
čearddalašvuohtakriterian dákkár oktavuođain, juste nu mo
statistihkaguovddáš dagai go divudii čeardda giela mielde.  Dát
veadjá doaibmat aggregerejuvvon statistihka čoaggimis, muhto
eaŋkilolbmo čeardda lea váttis nannet muđui go čoakkášii eanet
dieđuid olbmo birra, omd. girkogirjjiin.  Hansen guovttos Meyeriin
(1991) leaba čájehan mo dan sáhtašii dahkat.  Galgá dattege muittus
atnit ahte go statistihkaguovddáš divodii 1900' álbmotlohkama
gielladieđuid vuođul, de lei divodeamen barggu mii álggu rájes ii
lean váldán vuhtii sosiála čearddalaš stáhtusa.  Divudusa boađus
lea ain váilevaš.



  1999 &copy; Mákká Regnor (Regnor Jernsletten) Sámi dutkamiid
guovddáš, Tromssa universitehta.

  Sámi dieđalaš áigečála nr. 1, 1999.  ISSN 0805-4312.  S. 27--45.


[Universitetet i Tromsø] [Guovddáža  ruovttusiidu]
[Regnora  ruovttusiidu] [Unicodeveršuvdnadánsiiddus]






- Sisdollui]    Girjjálašvuohta


 Ballari, Kjell (1981): Befolkningssammensetning og skoleforhold i
 nedre Tana på slutten av 1800-tallet.  Dædno-Teno-Tana.
 Lokalhistorisk skrift fra Tana historie- og museumslag.

 Bjørklund (1978): Kven-same-norsk. En sosialantropologisk analyse av
 &#171;De tre stammers møte&#187;.  Magistergradsavhandling i
 sosialantropologi, Universitetet i Tromsø.

 Gjerde, Willy (1999): Folketall - bosetning - samhandling.
 Hovedoppgave i historie, Universitetet i Tromsø.

 Hansen, Lars Ivar (1994): Samene i forrige århundres
 folketellinger-Registreringspraksis i Astafjord prestegjeld
 1865-1900. Festskrift til Ørnulv Vorren, Tromsø Museums
 skrifter XXV.


 Hansen, Lars Ivar (1998): J. A. Friis' etnografiske kart for Troms og
 Finnmark.  Ottar nr. 3, 1998.


 Hansen, Lars Ivar; ja Meyer, Tore (1991): The ethnic classification
 in the late 19th-century censuses.  A case study from southern Troms,
 Norway. Acta Borealia 1991:2.


 Helander, Nils Øivind (1989): Det flerspråklige Tana omkring
1900.  Deatnu-Teno-Tana.  Lokalhistorisk skrift fra Tana historie- og
museumslag.


 Henninen, Terje (1972): Den kvenske innvandring til Alta på
 1700-tallet.  Utrykt hovedoppgave i historie, Universitetet i Bergen
 1972.


  Morgenbladet No. 334, 30.11.1855.


 NOS Ny række, C. No. 1 (1882): Bidrag til en norsk
 Befolkningsstatistik.  Indledning til Tabeller indeholdende
 Resultaterne af Folketællingen i Norge i Januar 1876.
 Statistisk Centralbureau.


 Sandvik, Gudmund (1993): Statens grunn i Finnmark. Et historisk
 perspektiv.  Vedlegg 1 til NOU 1993:34.


 Statistiske underretninger for Kongeriket Norge, I rekke, Christiania
 1838.


 Steinlien (1984): Kulturell endring og etnisk kontinuitet.
 Hovedoppgave Samiske studier/etniske relasjoner, Institutt for
 samfunnsvitenskap, Universitetet i Tromsø.


 Thorvaldsen, Gunnar (1996): Håndbok i registrering og bruk av
 historiske persondata.  Tano Aschehoug.  ISBN 82-518-3467-8.


 Thuen, Trond (1985): Acculturation and Ethnic Survival?  Some
 problems in the study of so-called `Norwegianized' Sami communities.
 Acta Borealia 1985:1-2.


 Thuen, Trond (1995): The Quest for Equity. Norway and the Saami
    Challenge. Memorial University of Newfoundland. ISBN
    0-919666-86-8.


 Torp, Eivind (1986): Registrering av etnisitet i folketellinger.
 Heimen-Tidsskrift for lokalhistorie, nr. 2, 1986.


 Tranberg Anna (1994): Folk og fant.  Navnelister i
 folketellingsmaterialet 1815-1855.  3. reviderte utgave, Norsk
 lokalhistorisk institutt, Oslo.  ISBN 82-90176-73-2.


- Sisdollui]    Gáldut



  Gilivuona, Deanu ja Unjárgga álbmotlohkamat.



  1835, 1845, 1855.  Kjøllefjord, Tana og Nesseby.  Riikaarkiiva.


  1865. 1875, 1900.  Kjøllefjord, Tana og Nesseby.
        Registreingssentralen for historiske data (RHD), Tromssa
        universitehta.  Dihtorregistrerejuvvon álbmotlohkamat.


 Friis, Jens Andreas (1861): Ethnographiske Kart over Finmarken.
 Gávdno maiddái dás:
 URL:http://www.dokpro.uio.no/friiskartene/1861/1861oversikt.html&#62;.


 Vearrolisttut, Deatnu.  Justisprotokoller for Øst-Finnmark,
 1798-1830, 1847, 1862.  Stáhtaarkiiva, Tromsa.


Olbmuid namat ledje 1800-logus dábálepmosit ovdanamma ja patronymikon.
Goargu ii lean dábálaš.  Mun lean dán artihkkalis čállán
patronymikonaid oaniduvvon hámis: Sivert Ols. dan sadjái go Sivert
Olsen.



- Sisdollui]    Nuhtat

1 Čujuhan Hansen guoktá Meyer 1991 artihkkalii, s. 13-19.  2
Dárkileabbo dieđuid Friis kárttaid birra gávnnat Hansen (1998)
ártihkkalis.  3 Helander dagai sullasaš buohtastahtima, muhto son
válddii fárrui maiddái 6. kretssa, masa badjeolbmot ge gulle, mii
dagai buohtastahttima váddáseabbon.  Helander váldoboađus lea lihkká
seammá go mu.


[Universitetet i Tromsø] [Guovddáža  ruovttusiidu]
[Regnora  ruovttusiidu] [Unicodeveršuvdnadánsiiddus]


	
	
	
    
        	
      
Universitetet i Tromsø, Senter for samiske studier, 9037
Tromsø, tlf.77645535 Ovddasvástideaddji doaimmaheaddji:
Hálddahusjođiheaddji Else Grete Broderstad.
Fierpmádatovddasvástideaddji: Regnor Jernsletten.

O&eth;asmahtton: Miessemánu 4. b. 2001.
