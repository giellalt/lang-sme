<Komiteanmietintö 1985: 66. Sámikultuvradoaibmagotti smiehttamush,  
pp. 1 - 140. Opetusministeriö. Valtion painatuskeskus. Helsinki 1990.>

 

I. SÁMEKULTUVRRA MIHTILMASVUOHTA


1.1. Álgu                                                         
                         
Sámit leat Eurohpas áidnalunddot luondduálbmot.  Sii leat
Davvi-Fennoskandia boarráseamus álbmot, man ruohttasat ollet gitta
ovdahistorjjálaš áiggiide.  Sámit leat guovllu álgoálbmot eará
ássiid ektui.

Davvi-Eurohpa álgoálbmogin sámiin lea iežaslágan kultuvra ja guovlu.
Daningo sámiin lea iežaset suoma-ugralaš giella ja kultuvra, mii
lea vuogáiduvvan davviguovlluide, sin sáhttá gohčudit sierra
álbmotčeardan.  Sámiid ávnnaslaš kultuvra, biergasat, ássanviesut
, biktasat, meahcástus-, guolástus- ja boazodoallodábit muitalit hui
guhkesáigásaš vuogáiduvvamis davviguovlluide.  Luondduálbmogiidda
dovdomearkkalaš animisma, luondduosku, lea datge sámiid historjjás
vuogáiduvvan davvilundui.
                 
Sámiid ássanguovlluid eatnamat molsašuddet viiddis ja jeaggás
goahcevuovdeguovlluin šattohis duottarguovlluide ja guorba
mearragáttiide.  Daid guovlluid sierralágan birgenvuogit leat dagahan
sierralágan báikkálaš kultuvrraid: mearra, boazo- ja vuovdesáme
kultuvrraid.  Ii leat dárkilis diehtu das, gos sámit leat álgoálggus
vuolgán.  Lea árvaluvvon, ahte suopmelaččaid ja sápmelaččaid
kultuvrrat leat earránan sullii 2000 oKr.  Árvaluvvon
suoma-sámevuođđogiela hállan álbmogis sierranedje dan maŋŋá
vehážiid ovdasápmelaččat ja -suopmelaččat.  Suomagiella lea
nappo sámegiela lagamus fuolkegiella.

" Sápmelaš " lea etnalaš namahus.  Juohke sámegiela suopmanis
gávdno sátni sápmelaš.  Sániin " sápmelaš " ja " lappalainen " ii
leat seamma sisdoallu.  Sániin " lappalainen " gohčodedje maid
earáid go sámesogat olbmuid, geat orro sámesiiddain.  Sin lohku
lassánii Sáme-eatnamis goit 1200-logu rájis.

Sápmelaččaid historjá álbmogin lea duháhiid jagiid boaris, muhto
dálá ássanguovlluin sápmelaččat eai leat ássan nu guhká.
Fenno-skandia dálá Sápmi ollá Norgga Rörosa ja Ruoŧa Idre guovlluin
gitta Guoládatnjárgga nuorttageaži rádjái.  Ná šaddan sámeguovlu
lea dušše oassi historjjálaš Sámis.  Guovlu lea 1500 km guhkkosaš
ja 300-400 km govdosaš.  Vaikko njeallje riikkaráji leat biđgen
Sámeguovllu, dattege dat lea iežaslágan kultuvraguovlu, man
deháleamus čanas lea oktasaš giella.  Davvi- dahje duottarsámi
hállet s. 70 - 80 % sápmelaččain.

Sápmelaččaid lohkomearrin lea árvaluvvon sullii 40 000 - 70 000.
Sierra olmmošlohkamiin lea sápmelašvuohta meroštallon máŋgga
láhkai.  Eanetlohkun sámit leat dušše moatte gielddas (
vGuovdageaidnu, Kárášjohka, Deatnu, Unjárga, Ohcejohka ).  Oppa
sámeguovllus orrot sullii 1,5 milj.  olbmo.
 
Tearpmat:

Lappi = dálá Suoma, Ruoŧa ja Norgga davvioasit, Suoma
eatnangoddi/leatna, riikkasis oasit Sámeeatnamis.

Sámeeana = 1. Lapinmaa ( erenomážit ovdal ) = sámiid ássanguovlu
oppalohkái.  Historjjálaš sámeráji davábealiguovlu.  2. Lapinmaa (
Lappmark ), hálddahuslaččat ja ekonomlaččat rád djejuvvon
Sámeetanama oassi Ruoŧas ođđa áigge.  Sápmi = iežasgielat namahus
historjjálaš ja dálá sámiid ássanguvlui.  Sámeguovlu = geavahuvvo
dábálaččat dárkkuhit dálá Suoma sámiid ruovttuguovllu, masa gullet
Ohcejoga, Anára ja Eanodaga gielddat sihke Soađegili gieldda Lappi
bálgosa guovlu.


1.2. LUONDU JA ÁRBEVIROLAš KULTUVRA

Sámekultuvrra ávnnaslaš ja vuoiŋŋalaš vuođđun lea leamaš luondu.

Luondu lei dološ sámiid borramušáiti, materiálarádju ja girku,
dánbealaš ja duonbealaš, sihke olbmo ja badjellunddolačča
ássanbáiki.  Dološ sápmelaš oaffarušai luonddu vuoiŋŋaide vai
livččii ožžon buori guollesállaža, boazolihku jno.


1.2.1 Luondu kultuvrra vuoinnalaš vuođđun

Sápmelaččat leat jurddašan, ahte vuoiŋŋat leat sivdnidan luonddu
ja ásse luonddus.  Ipmiliid ja vuoiŋŋaid váruhedje suhttadeamis.

Luonddu ii galgan vahágahttit, dasgo dat livččii mearkkašan
ipmiliid bargguide seahkaneami.  Jurddašuvvui nu ahte vuoiŋŋat
mávssahit iešválddálašvuođa: čáhci sáhtášii dulvat badjel
ravddaid, dolla sáhtašii boaldit vuovddi, boazoeallu sáhtášii
láhppot.  Luonddu sáhtii geavahit olbmo dárkkuhusaide, muhto easkka
dalle, go okta- vuohta luondduin lei ortnegis.  Meahci- ja
čázivallji lei bassi.  Meahcástusa ja guolástusa gudnejahtte eanet
go eará árgabeaivve- bargguid.

Dološ sámiid dovdoseamus ja stuorámus ipmilat ledje Johannes
Schefferusa ( 1674 ) mielde bajánipmil Tiermes ( Tor, Topdön, Áijji
), " stuorra bassi " ( Norggas ja Ruoŧas Storjunkkare ) ja beaivváš
( baivve ).  Máŋggaid earáid luondduálbmogiid láhkai beaivváškulta
lei guovddážis sámiid mytologias.

Tiermes lea gohčoduvvon maiddai Áijin, Áddján, ja okta dain
váldobálvvustanbáikkiin lea leamaš [ijihsuálni Anárjávrri
oarjjegeahčen.  Ádjá gieđas jáhkke leat olbmo eallima ja jápmima,
dearvvasvuođa ja buohcuvuođa.  Áddjá lei gievra ja ánjgiris ipmil,
nuppiid ipmiliid ja hálddiid hearrá.  Dat sáhtii ráŋggaštit ja
sorbmet olbmuid ja uhcit vuoiŋŋaid.  Dan várás ádjás ledje guokte
vearjju: veahčir ja dávgi.

Oppa máilmmálaš gudni, riggodagat ja bivdolihkku ledjeSchefferusa
mielde nuppi ipmila, Stuorra Basi, gieđas.  Dat ráđđii ealliid
ja go dan viššalit bálvalii, de oaččui buriid sallašiid ja
stuorra ealuid.  Stuorra Basi bálvalan várás lei juohke bearrašis ja
gilis iežas ipmilgovva.  Dat ceggejuvvui čábbaseamus sajiide
luonddus, gorssaide ja ceakko riiddiide.

Ipmilgova gohčodedje sieidin ja dávjá dat lei dábálaš geađgi, mii
muhtunláhkai muittuhii olbmo dahje ealli.  Dakkár geađggis jáhkke
ipmila ássat.  Govahallojuvvui ahte go muorraipmilgovat
vihahuvvodedje máttarváhnemiin árbejuvvon vieruid mielde, de daidda
ásaiduvai ipmilvuohta.  Sieiddi bálvalemiin sturron eallu
gohčoduvvui bálvvoseallun, mi sáhtii jávkat, go oamasteaddji jámii
dahje go sieidi ii bálvaluvvon.
v
Beaivváža atne eará luondduálbmogiid láhkai eallima eadnin, buot
riegádeami álgosudjan.  Buot jurddašuvvui šaddat dan buori dáhtus.
Beaivváža várás eai ceggejuvvon ipmilgovat muhto dat bálvaluvvui, go
dat badjánii guhkes skápma maŋŋá.  Beaivváža juvhli dollojuvvui,
go dat fas guhkes seavnnjádaga maŋŋá attii olbmuide čuovgga ja
lieggasa.  Dan bálvaledje maid čakčat, ovdal guhkes seavnnjádaga,
goas ipmiliid dárbbašedje buot eanemusat.  Beaivvážii oaffaruššon
eallit galge leat njiŋŋálasat, millosepmosit vielgadat.
Oaffarealliid beljiide čadnojuvvui vilges árpu mearkan, das geasa
oaffar lei dárkkuhuvvon.  T. I. Itkonen ( 1948 II ) muitala
nuortalaččaid velá veháš badjelaš čuođi jagi das ovdal gohčodan
beaivváža ipmilin.  Beaivváža badjánettiin dat gopmárdalle ja fas
luoittedettiin dadje: " Ipmil ii šat oidno ".

Luondduoskui gulle ipmiliid lassin maiddái máŋggat hálddit,
ovdasaččat ja eará oskumušat.  Dálá sámiid máidnasiin ja
muitalusain muitaluvvo dološ oskui gullan hálddiid birra.
Eatnanvuoláš veagas leat geavahuvvon olu earálágan namahusat, nugo
ulddat, sáivaálbmot ja gufihttarat.  Buot daid galggai váruhit
suhttadeamis.  Muitaluvvo ahte sámit leat muhtumin dieđekeahttá
suhttadan gufihttariid, go leat ceggen gođiideaset báikái, gos
olbmuid duolva čázit besse njuolga golgat gufihttariid mielkelihtiide
.
 
" Juohke sajis, gos sámiid namma dovdojuvvo, sii máinnašuvvojit
noaidin ", čállá Schefferus.  Noaiddastallan lei oktavuođa doallan
vuoiŋŋaiguin ja duonbealážiin.  Sámi noaiddit, mat begge guhkás,
ledje olbmuid ja vuoiŋŋaid sátnedoalvut.  Noaidedáiddut jávke
1800-lohkui boađedettiin.

Lea daddjojuvvon, ahte sámiid dološ osku muittuha olu
suopmelač-čaid báhkinlaš oskumušaid ja ahte dat lea ožžon olu
váikkuhusaid skandinávalaš máidnasiin ja dološ oskkus.


1.2.2  Luondu kultuvrra ávnnaslas vuođđun

Sámiid dálá ja dološ ássanguovllut leat hui earáláganat.  Dálá
sámeguovllus sáhttá earuhit goitge golbma eanadieđalaččat sierra
guovllu.  Ruoŧa ja Suoma Sámi guovlluin gitta Guoládatnjárgii leavvá
viiddis goahccemuorraavádat.  Dan davá- ja oarjjebealde lea Atlántta
ja Davvi Jiekŋameara riddu, gos leat alla gáissát, čiekŋalis
vuonat ja šattolaš johkaleagit.  Riddo- ja vuovde-Sámi gaskii
báhcet lágešvuovddit ja jalges duoddarat, mat nuortin leat njoidosat
, muhto oarjin lagamus Norggameara ja Köli leat rámšasat ja ceggosat
.

Earálágan duovdagiin ássi sámiid gaskii leat šaddan kultuvrarájit,
maid mearkan leat earálágan giella, ealáhusat ja biktasat.  Oktasaš
sárggusin sámečearddaide lea goit leamaš eallima vuogáiduvvan
luonddu jahkásaš johtui ja báikkálaš luonddubirrasii.  Sámit johte
dohko, gos ain ledje buorit guollečázit ja guohtoneatnamat guege
jagiáigge.  Johtin lei hui jeavddalaš iige passiivvalaš
vuolláneapmi, dušše luonddus dáhpáhuvvan vahágat,
meahcceffuođđuid nohkan dahje olmmošlogu lassáneapmi sáhtte
rievdadit boares johtinvieruid.

Luonddu dárkilis dovdan, dálkkiid, duovdagiid, ealliid ja šattuid
šlájáid lassáneami dovdan mearkkašii dan, ahte sámit eai liiggás
rásehan luonddu.  Máŋggabealat luondduealáhusat dorvvastedje
dábálaččat áigáiboađu, omd. juos muhtin meahccefuođđu deaivvai
nohkat.  Oskumušat luonddus ássi vuoiŋŋaide vuođđuduvve aiddo
dán dihtui luonddu gierdanrájis ja dan vejolaš mávssaheamis.
 
Sámit leat maiddái heivehan luonddu iežaset dárkkuhusaide.  Sii leat
hárjehan ođđa ealáhusaid, bivdokultuvrra lassin.  Bivdokultuvrras
olmmoš skáhppui eallindárbašiiddis máŋgga eará gáldus, čoaggimiin
, guolástemiin ja meahcástemiin.  Olmmoš ii buvttiidan ođđa
ealanservvodagaid, muhto anii ávkki luonddu jahkásaš šattus.
Nuorra ealáhusat leat maid bohccuid, sávzzaid ja gáiccaid doallan.
šibihiid sámit doallagohte easkka s. 200 jagi dassái.

Bivdokultuvrras ealli sámit leat dávjá girjjálašvuođas gohčoduvvon
vuovdesápmin, dan sadjái Jiekŋamerrii luoiti stuorra eanuid (
omd. Álaheadju, Deatnu ) čázádagain johtán sámit leat gohčoduvvon
johkasápmin.  Sii elle oaiveáššis guollebivddus ja árvoguoli
gođđanáiggit mearrededje sin jahkásaš ássanbáikkiideaset.
Johkasápmiid kultuvrras sáhttá hállat maid Báhčeveaijoga, Duollama
ja Boanni sámiid oktavuođas.

Mearraguolástusas váldoáigáiboađuset ožžon mearrasámit elle vel
1600 - logu álggus beallenomádalaš eallima.  Sii johtaledje hui
gáržžet rittus, ja orro gesiid vuonanjálmmiin ja sulluin ja
dálvviid siseatnamis.  Dehálaš ealáhusat mearrasámiide ledje maid
fatnasiid duddjon ja gávppašeapmi.

Dušše duottar- dahje boazosámit hárjehedje ovtta ealáhusa.  Sin
jahkásaš johtolagat sáhtte leat čuđiidge kilomehteriid, dat olle
omd. dálá Suomabeale vuovdeguovlluid dálveorohagain Jiekŋameara rittu
geasseorohagaide.

Sámiid ealáhusaid, maid vuođđun dábálaččat lea gilvvekeahtes
luondu, leat manjimuš áiggiid gohčodišgoahtán báikkálaš
ekosystemaide vuogáiduvvan luondduealáhussan.
 

1.2.3 Sámekultuvrra luondogaskavuohta

Sámekultuvrra mihtilmasvuohta ođđaáigásaš gávppotkultuvrraid dahje
dáloniid eanadoallokultuvrraid ektui lea dan luondogaskavuodas.
Ođđaáigásaš kultuvrrat leat ovdánan luonddukultuvrrain
eanadoallokultuvrralaš áiggiid čađa
teknihkalaš-industriijalažžan.  Go eanadoallu ovdánii ( seamma go
boazo- la šibitddoallu bođii sámiid ealáhussan ), olmmoš oahpai
atnit luonddu proseassaid buorebut iežas ávkin.
v
Sámekultuvrras luonddudállodoalu čuvvon eanadoallokultuvra lea hui
nuorra, vaikko sámeguovllu muhtin osiin leatge hárjehan smávit
eanadoalu juo guhká.  čiekŋalit lundui čatnasan kultuvra ja
teknihkalaš-industriijalaš kultuvrahápmi leaba šaddan min áigge
njuolgga oktavuhtii gaskaneaskka.  Dan guovtte gaskavuođa govvida
ee. boazodoalloealáhusa dálá váttisvuođat ( buvttadanmuniid
lassáneapmi ja čohkkendeaddu ).
 

Oskui gulli duohtavuohtaipmárdus

Dološ áigge sápmelaš ásai gasku vuoiŋŋaid ásahan ja hábmen
govahallon duovdaga nuppeláhkai go dálá áigge olmmoš, man biras lea
eanaš olbmo iežas gieđaiguin hábmejuvvon dahje ráhkaduvvon.

Sápmelačča oaidnu oskkolaš duohtavuođas sulastahttá nuortariikkaid
oskkuid oktiigullevašvuođu nu ahte olmmoš, luondu ja ipmilvuohta
gullet oktii.  Dálá kristtalaš oskkus sirrejuvvojit olmmoš, luondu
ja Ipmil.

Boares sámekultuvrras maid oktavuohta áigái lea earálágan go dálá
olbmo oainnus.  Sámeolbmo áigeipmárdus leamašan syklálaš.

Luonddu jahkásaš jođu mielde ja dan árpmus ealli olbmo áigi lei
agálaš johtin.  Ođđaseabbo kristtalaš oarjemáilmme áigeipmárdus
lea fas lineáralaš: áigi lea lineáralaš joatkašupmi, mii girdá
Ipmila sivdnidan álggus gitta Ipmila sivdnidan lohppii.
 
Earálágan áigeipmárdusa dihte leat álgoálbmogiid dutkit navdán sin
šliettasin, láikin ja njoahcin.

 
Luonddudállodoallu

Sámeguovlu lea davvin ja dan luondu lea eanaš šattuheapmi nu dušše
luondduealáhusat sáhttet dáhkidit olbmui eallinvejolašvuođaid.
Doppe, gos luonddu jahkodatšaddu lea hiđis ja vejolašvuođat
eanadoalu hárjeheapmái uhcit, leat sámeealáhusat nákcen gilvvohallat
.  Easka ođđaáigásáš ealáhusat ( omd, turisma ) uhkidit daid
ekonomalaš gilvvohallannávccaiguin.

Viiddis guovlluid heajos jahkodatšattu dárkilis ávkin atnin lea
váikkuhan sámi kultuvrahápmái, dan jahkásaš johtimiidda ja
ássanviesuide, ávnnaskultuvrii ja ealáhusaide.  Sámiin lea dáidu
birget hui garra luonddus ja guovlluin, gos eará olbmot eai leat
sáhttán doaibmat.  Luonddu šattohisvuohta lea ná duvdán
sámekultuvrra seailuma.

Sámi luonddudállodoallu ii rievdadan luonddu, vaikko vel gávdnojit
ovdamearkkat ovttaskas jávrriid buođđunbargguid birra.  Hárve sámit
rievdadedje luonddu, čulle vuvddiid ja dulvadedje čázádagaid
. Buođu huksejeaddji dáhpedorpmálaš jápmin dulkojuvvui ee. Anáris
Ipmila mávssaheapmin das ahte olmmoš iskkai rievdadit Ipmila bargguid
.  Sámi luonddudállodoalu áigge luondu seailluhii boares sárgosiiddis
iige olbmo dállodoallu goaridan dan nugo industriijalaš dállodoallu
dál.  Dat lea addán dálá ekologiija dieđaolbmuide ákka namahit
dološ sámiid luondduoskumušaid ekologalaš informašuvdnan, mii
jođii sohkabuolvvas nubbái ja man dorvvuin kultuvra seaillui
jahkeduháhiid áigge dássedeattus luondduin.

Luondduoskumušain luonddu geavaheami merrii olbmuid dárkilis luonddu
dovdamus, ee. šlájáid lassáneami dovdamuš.  Liigebivdu šattai
farga ekonomalaččat gánnetmeahttumin.  Máŋgga liigebivdu sáhtii
dagahit nealggi.  Luondu mávssahii dalle johtilit.

Liigebivdu ja guohtoneatnamiid nohkan leat dáhpáhuvvan dihto
historjjálaš áiggiin, omd. dalle go ođđaássit boahtigohte Sápmái,
jo go stáhtat giddegohte rájáid.
      
Teknologiija boahtin Sápmái rievdadii olu kultuvrra ja luonddu
oktavuođaid.  Sámiid teknihkalaš veahkkeneavvut ledje oktageardánis
gieđajoatkagat.  1900-logus dáhpáhuvvan teknologiija ovdáneapmi
oidnoge dál erenomážit davviguovlluid luonddus.  Manimuš logiid
jagiid áigge leat sámiid ássanguovlluin ollašuhttojuvvonge eanet
luonddurievdadusat ( čuollamat, čáhcehuksemat, ođđa geainnut,
turismadoaimmat ) go čuđiid jagiid ovdal.


Eanaoamastusoaidnu

Priváhta eanaoamastus, eatnama vuovdin ja oastin lea leamaš sámiide
máŋggaid luondduálbmogiid láhkai vieris.  Juridihkalaš mielas
sámesiiddat leat goit leamaš návddašaneatnamiiddiset oamasteaddjit,
daningo sii leat máksán dain vearu kruvdnui čuđiid jagiid áigge.

Väinö Tanner ( Antropogeografiska studier, 1929 ) lea 1920 - logus
deaivan nuortalaččaid gaskkas oainnuid, mat čuvgejit ášši.
Nuortalaččaid mielas siida ii lean dušše olmmošovttastus, nugo
áddejuvvo giliin dáloniid kultuvrras.  Dasa gulle siidaeana ja
siidaálbmot, mat leigga lagaš oktavuođas.  Siidaeatnama,
ng. siidda birastahtti luonddu atne álgovudolažžan ja dehálažžan.
Siidaálbmoga bargun lei siidaeatnama suodjaleapmi ja dan
buvttadusnávccaid seailluheapmi.  Dat lei vealtameahttun vai sáhtte
dorvvastit áigáiboađuset.  Siidaeatnama ja siidaálbmoga oktavuohta
lei nu lagaš, ahte nuortalaččat Nickula mielde ( 1970 ) eai mielas
almmuhan iežaset guovllu namahusaid olggobealeolbmuide, dasgo dat
orui sin mielas sin iežaset čájáhallamin.  Máŋggat báikkit ledje
nu basit, ahte dain geavahedje čiegusnamaid.


Luonddu oktavuohta giela, álbmotárbbi ja dáidága dáfus

Luonddu oktavuohta ja oskumušat leat leamaš ja leat sámiid
álbmotárbbis guovddážis.  Máidnasiin ja cukcasiin bohtet ovdan dávjá
oskumušhámit.

Giella ja njámmálaš máinnasárbi leaba gullan oktii ja sirdán boares
duođalašvuođa sohkabuolvvas nubbái.  Sámegiella lea
dovdomearkkalaččat luondduálbmoga giella.  Das váilot dánáigásaš
teknihkalaš ja ođđaáigásaš oktasašgotti govvideaddji sánit,
muhto daslea hirbmat fiinna ja rikkes luonddudili, duovdaga,
muohtašlájaid ja bohccuid mihtilmasvuođaid guoski sánádat.

Modernálaš sámedáidaga riggáseamus luovvanvuođđun leat leamaš
dološ oskumušat ja luondu.  Dáiddačeahpit čilgejit govaiguin ja
musihkain oktavuođaset iežaset álbmoga mannan áigái.  Govvadáidda,
musihkka ja máinnastanárbi leat dál measta áidna eallinsuorggit, main
boares oskumušain ja duohtavuođa ipmárdusain leat viidásut
mearkkašupmi.  Dat leat goit dakkár eallinsuorggit, maid bokte
kultuvrra ja álbmoga iešdovdu ovdána.


1.3.  SAMI BIVDOKULTUVRA

Velá 1500-logus juohkášedje Fennoskandia davvioasit sámesiiddaide.
28 siiddas 13 ledje obban dahje muhtin oassái dálá Suoma viidodagas.


Gárta 1.

Siiddat ođđa áiggi álggus Aikio ( 1985 ) mielde.  Dálá Suoma
Sáme-guovllus leat čuovvovaš 13 siidda ( vrd. nummirat gárttas ):
13 = Rounala, 14 = Suonddavárri, 20 = Bealdojávri, 21 = Anár, 18 =
Deatnu, 19 = Ohcejohka, 22 = Gihttel, 23 = Soađegilli, 24 =
Suobbat, 26 = Guollejávri, 27 = Kitka, 28 = Másealgi, 25 =
Giemajávri.  Sámesiiddaid rájit leat muhtin muddui eahpečielgasat.

Dáid lassin dovdojuvvojit Riuhtala, Termuslahti ja Saitta
Roavvenjárgga ja Giemajávrri guovllus, muhto dat leat juo ovdal
jávkan.


Gárta 2.
 
Nickula ( 1970 ) čilgehus Guoladatnjárgga siiddain 100 - 150 jagi
dassái.  - Gárta lea čohkkejuvvon máŋgga gáldus,
oaiveáššálaččat A. Petreliusa ráhkadan gártta mielde.  Rájiid
leat siiddat ieža soahpan ja dat leat dás hui eahpedárkilat.  1.
Njaudan, 2.  Patsvei, 3. Peattsam, 4.  Muetke, 5.  Kild,
6. Korddok, 7. Leijaur, 8. Arsjok, 9. Jovkuj, 10. Kuottemjaur,
11. Lymbes, 12. Puenne, 13. Sosnowk, 14. Suennjel, 15. Nuettjaur,
16. Sarves, 17. Ahkel, 18. Tsuhksullu, 19. Maselg, 20. Lujaur,
21. Kintus. Namat leat čállon T. I. Itkonena mielde.
 
Vuovdesámesiiddat gulle vel 1500-logus hui oktilis kultuvrii.

Dain leai seammalágan dálvesiiddaortnet, go nuortalaččain vel ollu
maŋŋeleappos.  Oalle seammalágan lei maid mearragátti sámiid siida-
vja johtinortnet.  Bivdokultuvra lea leamaš oalle seammalágan oppa
Fennoskandias.  Dat lea boarráseamus dovdojuvvon sámekultuvrra
áigodat.

Sámesiiddaid olmmošlohku lei ođđa áiggi álggus dálá oainnu mielde
unni.  Juohke siiddas ledje gaskamearálaččat 10 bearraša, maid
gaskamearálaš lahttolohkun lea meroštallon 5,5 olbmo.  Suoma
olmmošlohkun lea Virrankoski árvalan j. 1695 2100 - 2200 olbmo, main
sullii 1500 olbmo leat leamaš sámit ( loahpat sámevearu máksi
suopmelaččat dahje láddeluvvan sámit ).


1.3.1 Siida sosiálalaš servvodahkan

Sámi bivdosiida leai bearrašiid ja sogaid oktasaš sosiálalaš
servvodat, masa gulle siidaolbmuid oktasaččat gohcán ja báikkálaš
luonddubirrasii ruohtasmuvvan meahcástus- ja guolástusortnegat.
Veahkadat juohkásii sogaide, mat oskku-, náittus-, vearuhusja
vuoigatvuođalaš áššiin vuođđudedje oktiigullevaš oppalašvuoda
, mas álggu rájis ledje hálddus oktasaš siidaeatnamat.  Dát fas
juohkásii ovttaskas bearrašiid meahcástus- ja guolástusguovlluide.
 
Bearrašat ásse stuoramus oasi jagi bieđggus iežaset fásta
sohkaguovlluin, mat dávjá ledje guollečáziid lahka.  Sohkaguovllut
adnojuvvojedje duođalaš ruovttuguovlun.  Bearrašat ásse giđđa-,
geasse- ja čakčabáikkiin, mat ledje válljejuvvon guliid
gođđo-áiggiid, gottiid ja maŋŋá bohccuid lihkadeami ja
meahcivalji mielde.  Stuorra boazoealut eai lean bivdokultuvrra áigge
.  Bohccuid dolle dušše geasehan- ja noađđefievrun sihke
hohkahaneallin goddebivddus.

Guđege siiddas lei guovddáš, dálvesiida, gosa čoahkkanedje jagi
galbmaseamus ja seavdnjadeamus áigái.  Dat čanai siidda sogaid ja
bearrašiid oktii.  Doppe dáhpáhuvai siidda servvodateallin.  Doppe
fitne báhpat ja vuolggahusbargit, gávpijasat ja vearuheaddjit,
kruvnnu virgeolbmát.  Dálvesiiddas čoahkkanii maiddái siidda
deháleamus oktasašgottálaš orgána, siidačoahkkin dahje gearregat,
nuortalaš gillii sååbbar dahje norraz.  Siidačoahkkima jođihii
siidda boarráseamus.  Doppe šihtte návddašanguovlluid juohkimis,
ođđa lahtuid váldimis siidii, vuoigatvuođalaš ja riidoáššiin
sihke oktavuođain ránnjásiiddaide.  Siiddaid gaskkas ledje dárkilis
rájit, mat ledje almmolaš dieđus, vaikko dat eai leange
merkejuvvon lundui.  Ránnjásiidda eatnamiidda ii lean lohpi johtit ii
oppa gottiid bivdimen juos ii lean dahkkojuvvon sierra soahpamuš.
 
Siidačoahkkin fuolahii ovdduid dássebeallásaš juohkáseamis.  Dat
sáhtii mearridit ođđa guollečáziid ja meahcástuseatnamiid
bearrašii, man ovddeš bivdoguovllut ledje gáržon.  Siidaguovllu
buot luondduriggodagat gulle siidii, man lahtuin lei eatnamiidda
duššenávddaašanvuoigatvuohta.  1500-logu gaskkamuttus sámesiiddat
mákse návddašaneatnamiin kollektiivvalaš vearu Ruoŧa kruvdnui.
Siidda siste vearru juhkkojuvvui lahtuid gaskka.  Siidačoahkkimiid
ulbmilin lei šiehttat áššiin árbevirolaš vuoigatvuođalaš
oainnuid mielde.
 
Dan, mo dálvesiidaortnet lea šaddan, eai dutkit leat sáhttán
čilget.  Lea árvaluvvon, ahte gávppašeapmi ja metallurgia
buktagiid boahtin sámesiiddaide livččii ovddidan oktasaš
dálvesiidaeallima.

Nuppe dáfus lei maid biepmu skáhppoma geažil ávkkálaš bivdit gottiid
ja mádjihiid oktasašgotti oktasašbargun ja oktasaš gohcima vuolde.
Boarráseamus áiggis ledje buot siidda lahtut oasálaččat sállašii.
Biepmu ožžo ná maid boarrásut olbmot, buohccit ja dakkáraš
bearrašat, mat eai sáhttán sáddet olbmá oktasašbivdui.


1.3.2 Siida bivdoservvodahkan

Báikkálaš luonddubirrasis biepmu ožžon siiddat dárbbašedje viiddis
eatnamiid, vai birgešedje.  Ovdamearkka dihtii Bádara čieza
bearraša sohkaviidodat Anára sámesiiddas lei sullii 160-170 km guhkki
ja 10-18 km govddu.  Viidodahkii galge gullat doarvái
goddemeahcástuseatnamat, mádjitláddot ja -ádjagat, guollečázit ja
čuotnjájeakkit.  Biebmofuođđun deháleamus lei goddi, mii ovdal
jođiistuorra eallun Davvi-Fennoskandias.  Lea árvaluvvon, ahte logi
bearraša siida dárbbašii 1400 ealli ealu, mas jagis bivde s. 200
ealli.  Muhtimin juoba kilomehteriid guhkkosaš goddebivdinortnegat (
áiddit ja rokkit ) duođaštit dan, ahte goddebivddus lei stuorra
mearkkašupmi.  Erenomážit mearkkašahtti dat lei giđđadálvve,
jagi váddásamos áigge.  Priváhta bivdu lei dalle ollásit gildojuvvon
ja ovttas bivdojuvvon sálaš juhkkojuvvui siidda bearrašiid gaskka.

Nubbi meahcástusa váldosuorgi lei dorkkasealliid bivdin: vissásit juo
romalaš ruovdeáigge ovdánii sámiid dorkkasealliid gávppašeapmi
mearkkašahttin.  Bivddu sálašin ledje stuorra ja uhca návddit sihke
guokte ciebana: mádjit ja oarri.  Árvvolaš dorkkaseallit ledje
albbas, rieban, mádjit, neahti, guovža ja gumpe.  Oarris eai
máksán olu, muhto dan bivde bihcebáhcejagiid olu.  Dat lei
ekonomalaččat dehálaš dorkkasealli.

Erenomáš dehálaš dorkkasealli lei mádjit, mii lei sihke divrras
dorkkasealli ja dehálaš biebmu.  Divrras buvtta lei maid
mádjithádjavuoiddas.  Das mákse 1700-logus eambbo go ealli náhkis.
Mádjit ásai fásta ovtta sajis ja ráhkadii fuopmášahtti buođuid nu,
ahte dan lei healpu gávdnat ja bivdit.  Ealli seailuma eaktun bivddu
reguleren ja siidačoahkkimiid mearridan ráfáidahttináiggiid čuovvun
.  Ovdamearkan sáhttá máinnašit ng. mádjitváli, man vuortnodettiin
olbmáahkái joavdan sápmelaš lohpidii siidii almmuhit buot bivdán
mádjihiid sihke hárjehit bivddu dušše sohppojuvvon bivdoáiggiin.

Vuovdesámiid beallenomádalaš eallinvuohkin gohčoduvvon
bivdokultuvraáigi seaillui guhkimusat ja vissá maid álgovuđolažžan
BeahcánÐuollama nuortalaččaid gaskkas nu, ahte sin jahkásaš
doaimmaid gánneha dás čilget ovdamearkan.

vNuortalaččat ásse dálvvi fásta dálvesiiddas, gos bohccuid sáhtii
luoitit luovus: čiekŋalis muohta hehttii daid hádjáneamis.  Dálvvi
seavdnjadeamus áigge nuortalaččat elle jaskes eallima, muhto go
beaivvit guhkkugohte ja cuonju guoddigođii, sii álggahedje
goddebivddu, masa válde oasi buot siidda olbmát.  Ovdal go siivvut
nohke, bearrašat guđđe dálvesiidda ja hádjánedje giđđabáikkiide
, bohccuid guottetbáikkiid lahka.  Go jienjat vuolgigohte,
nuortalašbearrašat johte guovllu davimus siiddain vuonaid gáttiide
bivdit luosa.

Sullii 70 beaivve guhkkosaš arktalaš geasi áigge nuortalaččat ásse
mearragáttiin dahje guolástedje jávregáttiin.  Bohccot ohcaledje
luondduset mielde dán áigge duoddariidda, gos bosui biegga, dahje
jeaggás guohtoneatnamiidda divrriid báhtui.  čakčagease divrrit
jávke, guhkes ijat ja čakčariđut dahke mearrabivddu varalažžan
ja bohccot čoahkkanišgohte vuot buriide jeagelguovlluide.
Nuortalaččat čuvvo ja bivdigohte fas gottiid ragatáigge.  Maid
gođđi guolli bivdui jogain ja jávrriin, maid gáttiide
čakčabáikkit ledje huksejuvvon.  Skápmamánus beaivvit fas otno ja
nuortalaččat čoahkkanedje oktasaš dálvesiidii.  Go vilda goddi
nohkagođii, dat ii rievdadan nuortalaččaid jahkásaš johtima.
Dattege lassánii dárbu doallat stuorra boazoealuid.

Sullii ná skáhppojedje dolin biepmuset maid Giema Sámi vuovdesámitge,
vaikko siseatnamis goddebivdin leige deháleabbo go nuortalaččain.


1.3.3 Bivdokultuvraáiggi nohkan

Siidda eallimii ja jahkásaš johtimii váikkuhedje juo árrat dan
olggobealde boahtán dagaldagat: girku, riekte- ja skuvlalágádus
sihke vearuhus.

Bivdokultuvrra áigi nogai Suoločielggi máttabeale guovllus 1800-logu
álggogeahčen.  Nuortalaš guovllus Suennjelis ja dan nuorttabealde
sihke Anára guollesámiin dat goit seaillui gitta dán jahkečuođi
rádjái.  Savosge leat gávdnon vel jagiin 1543 - 1664 dieđut sámiin,
mat elle bivdokultuvrras.  Sii máinnašuvvodedje vearrologahallamiin
earáid maŋŋá.  Lasseealáhussan fuođđo- ja guollebivdu leat
sámekultuvrras dehálažžat velge.

Bivdosiiddaid jávkama sivvan leat nuppe dáfus dálon- ja nuppe dáfus
stuorraboazodoallokultuvrra leavvan, meahcceealliid geahppáneapmi ja
Jiekŋameara 1500-logus ealáskan dorkkasgávpi.  Helmer Tegengren lea
čállán, ahte go mádjit ja njuorju váldojuvvuiga
vaháteallilogahallamii j. 1734, de dat geahppánišgohte.  Mádjiha
nohkan mearkkašii vuovdesámesiidda árbevirolaš ortnega duššama.

Bivdokultuvrraáigi nogai nu johtilit ja dievaslaččat, ahte
historjjáčálli Pentti Virrankoski čállá: " Dušše moadde bearalin
šealgu divtta, muhtin ivdnás cuvccasstuhkka, muhtin dan áigásaš
vieris olbmo čáppa sátni addá manjisboahtti máilbmái avaštusa das,
man mávssolaš ártna manaha agibeaivái. "


1.4 SÁMIID BOAZODOALLOKULTUVRA 


Sámiid boazodoallu lea nuorra ealáhusvuohki bivdokultuvrra ektui.
Lea árvaluvvon, ahte dat lea ožžon álggus manjimuštá 1500-logus
dálá Norgga ja Ruoŧa duottarguovlluin.  Álgobáikin lea jurddašuvvon
Vefsena guovlu Nordlándda eatnangottis, gos boazodoallama ruohttasat
sáhttet ollet gitta guhkás gaskaáigge beallái.  Boazodoallu lea
johtilit leavvan, dat lea leamaš hui ekspansiivvalaš ja danin hui
áidnalunddot ealáhusvuohki.  Dan oktavuođas leat leamaš
dovdomearkalaččat johtilis riggumat ja johtilis gefomat, sihke
gilvu guohtoneatnamiin siiddaid gaskkas, mat lasihedje ealuideaset ja
seammás deattu siiddaid gaskii.  Stuorraboazodoalliid dáidu dikšut
js dovdat bohccuid ovdánii erenomáš dárkilin.  Dan sáhttá veardidit
samojedaid dáidduide.  Boazosámiid sáhttá juohkit kroavvát guovtte
váldojovkui: duottarja vuovdesámiide.  Manjit joavku, mii gávdno
dušše Ruoŧa Sámis, lea johtalan jahkásaččat dušše
vuovdeguovlluin ja dan johtin lea dáhpáhuvvan dábálaččat gáržžit
eatnamiin go duottarguovllu sámiin.

Duottarsámiid jahkásašjohtin, lea ollán dálvebáikkiin, mat ledje
soahke- ja beahcevuvddiin, geassebáikkiide, mat ledje juogo allin
duoddaris dahje Jiekŋameara rittus.  Jahkásas johtolagat sáhtte
muhtimin leat čuđiid kilomehteriid guhkit.  Ovdal 1800-logu
gaskkamuttus ja loahpageažis dáhpáhuvvan rádjágiddemiid johte siiddat
dálá Suoma guovllus Norgga beale mearrariddui.  Jahkásaš johtimat
vuovdeguovlluin mearragáddái ja ruovttoluotta ledje šaddan
árbevirolaš dáhpin nu, ahte boazosámiid ássanguovllus lei boahtán
golmma riikka oktasaš Sámeeana, mas ledje soahpamušaiguin
dorvvastuvvon bohccuid ja sámiid jahkásaš johtolagat.
Johtinvuoigatvuohta ii lea dušše ráfi áigge, muhto maid soađi
áigge.  Dat nannejuvvui Strömstada ráfisoahpamušas j. 1751.

Dákkár johtimiin lei dat ávki, ahte guohtoneatnamat seilo bures, go
seamma eatnamiid čađa eai johtán ohpihii.  Oktasaš'gottálaččat
dat váikkuhii dasa ahte siidaortnet earáhuvai sakka.  Olles nomadisma
dagahii dan viidodagaide juohkásan siidaguovllut rivde guhkes
stielasin, mat guoradedje čázádagaid, vumiid ja duottargiellasiid.

Boazonomadisma lea leamaš dakkár ealáhusvuohki, mii anii ávkki
dušše ovtta eallišlájis.  Dát spesialiseren dagahii dárbbu čatnat
oktavuođaid eará ealáhusvugiid hárjehalli joavkkuiguin.  Boazosámiid
sállaša buvttadus lei stuorát go sin iežaset dárbbut, ja
nealgejagiid, ovdal sosiáladorvoortnega, bisso máŋggat geafes
ođđaássit heakkas dušše boazosámiid dorvvuin.  Dálonat ožžo
sámiid bokte maid hirbmat dehálaš fievrruid, vuodjinherggiid.
Dáloniid ja boazosámiid gaskii šadde verddeoktavuođat, fuolakeahttá
stuorra sosiálalaš váttisvuođain.  Dálonverdde sáhtii addit sámi
gehččui iezaš, dávjá oalle vánis bohccuidis.  Sámebearaš
oaččui vuostebálvalussan ássat verdde luhtte oasi dálvvis ja lonuhii
bohccobierggu vuostá šibitdoalu buktagiid.  Verdde šilljui dávjá
huksejuvvui maiddái sámiid rádjoáiti.


Gárta 3.

Ruoŧa davimus boazosámiid siiddaid fárrestallamat Ernst Mankera
mielde.  ( Nickul 1970, s. 135. )

Guhkás ealloboazodoallan lea leamaš sámi dahje bearraša dáfus oalle
hávvášuvvi.  Boazoealu deaivan katastrofa lea sáhttán duššadit
oppa ealáhusa.  Boazoealuseaset manahan leat hárjehišgoahtán
meahcce- ja johkasámiid dállodoalu, mas ealáhus lea boahtán
guolástusas, meahcástusas sihke veháš " láttešibihiin " ( gáiccat,
sávzzat, gusat ).  Viessun gefon sámiin leamašan dábálaččat
lavdnjegoahti ovddeš lávu sadjái.  Juos boazoeallu lea fas lassánan
leat sii fas doallagoahtán bohccuid.  Stuorra ja fáhkkes ovttaskas
olbmo ja bearrašiid guoski ekonomalaš heailládeamit leat mearkkašan
ođđa boazosámi sogaid bohciideami ja nuppiid jávkama.  Krisaáiggiid
áigge leat maiddái boazosuolavuođat lassánan.

Rikkes boazooamasteaddjiin ledje dávjá reaŋggat, muhto fuopmášahtti
lea, ahte boazoriggá olgguldas eallin ii sáhttán earránit eará
boazosámiid eallimis.  Stuorra boazolohku leš leamaš statusárvu,
seammago das čuvvon vejolašvuohta čájehit riggodaga sosiálalaččat
árvvoštallon dábiin, omd. gefiid veahkehemiin.  Rikkes badjeolmmái
sáhtii várret jahkásaččat čuohtege bohcco geafes sámiid ja geafit
ođđaássiid veahkehan dihte.

Stuorra boazodoalu bohciideami sivat leat gidden dutkiid fuopmášumi
guhká.  Jáhkehahtti lea, ahte gávppálaš oktavuođat ja bohcco
šaddan gávppálaš vuovdinartihkkalin ja máksingaskaoapmin lea
oasistis váikkuhan stuorra ealloboazodoalo eallinvuogi bohciideapmái.
Vuosttas stuorra boazoealu oamasteaddjin dovdo norgalaš Ottar, gii
elii 800- ja 900-logu molšašumis " norgalaččain davimussan "
Norgga davvioarjerittus.  Ii leat diehtu, ledjego buot bohccot su
iežas vai sutnje vearu máksi sámiid bohccot.  Stuorraboazodoalu
bohciideapmái leat oasisteaset váikkuhan skandinávalaš stuorra
sávzadivššus boahtán váikkuhusat.

Stuorra boazodollui mihtilmas iešdovdomearkkat leat leamaš: 1 )
boazosámiid eallin lea leamaš sin gaskanas gilvvohallan.
Guohtoneatnamat gáržo, ja dat lei okta deháleamus sivva boazosámiid
leavvamii; 2 ) sámit leat máhttán stivret boazoealuid lihkademiid
iežaset dárkkuhusaideaset mielde; 3 ) boazosámiid fárrestallamiid
jahkodatritma lea leamaš hui jeavddalaš.

Ovdamearkan boazosámiid jahkodatrytmas addo Ernst Mankera govvádus "
gávcci jahkeáiggi álbmogis ": Boazosámi jahkeáiggit ledje
giđđadálvi, giđđa, giđđageassi, geassi, čakčageassi,
čakča, čakčadálvi ja dálvi, mainna gaskajahkeáiggit
mearkkašedje johtináiggi.  Dálvit johtin dáhpáhuvai geresráidduiguin
.  Vuodjin-, noađđe ja goahtegerresat čadnojedje oktan ráidun,
maid hearggit gesse.  Geasseeatnamis sámit johte láidemiin spagáid
gurpu ng. noađđebohccuid ráidduid.  Fárus johte sihke boarrásat,
mánát ja rávesolbmot.  Giđđadálvve fárrestallamiin siida jođii
giđđabáikásis, mii lei dan áidna fásta ássanbáiki.  Dat lei maid
seammás čakčabáiki, gos giđđat lonuhuvvojedje dálvebiergasat
geassebierggasin ja čakčat fas nuppe beliid.  Giđđabáikkis álddut
gudde.  Geasseeatnamis, mii lei duoddaris dahje mearragáttis,
merkejuvvojedje miesit ja de elle veháš áigge barggakeahttá maidige.
Geassebáikkis vuolggedettiin earuhuvvojedje siiddas siidii máhccan
bohccot, man gohčodedje rátkimin.  Maid čakčajohtin dahkkojuvvui
noađđeherggiiguin.  čakčabáikkis váldojedje boazoealus čavčča
vuosttas bohccobierggut.  Siida devddii rájuidis biergguin ja eará
vurkejuvvon boazobuktagiiguin, mat geavahuvvojedje biebmun giđđat.
čakčat bahče áldduid, ráhkadedje boazomielkevuosttáid ja ovdal
bohccuid ragatáigge oassi herggiiguin gáldejuvvui.  Gáldejuvvon
bohccot dábmojedje dasto vuodjin- ja noađđeheargin.  čakčadálvve
fárrestallamii sámit vulge go muhtii.  Dálvebáikkis, mii lei suddjes
vuovddis, sii njuvve siidda várás, muhto maid gávppi várás.
Gaskadálvve sii válde oasi sámi márkaniidda, maid oktavuođas ledje
maid girkobasit.  Gávpebáikkiide šaddan girkosiiddat leat doložis
gohčoduvvon márkanin.  Oppa jahkodatritmma áigge guođohedje
boazosámit bohccuideaset ja johte eará siiddaid lahkosis.
Jahkodatjohtolagaid guoras leai maid sieidi, masa sii sáhtte
oaffaruššat.

Dán áigge boazo- dahje duottarsámit ellet Ruoŧas, Norggas ja Suomas
.  Boares johtolagat leat rievdan, Suoma bealde measta ollásit nohkan
.  Dušše Eanodagas ja Neahkela ja Giehtaruohttasa bálgosiin leat
sáhttán johtit,dasgo vel rádjárievdademiid maŋŋáge báhce dohko
johtimii heivvolaš geasseeatnamat.

Oassálágaid boazosámiid stuorra leavvama dihte lea šaddan dán áigge
davvisámegiela giellaguovlu.  Davvi- dahje duottarsámegiella lea
viidásepmosit leavvan ja eanemusat hállon.
 
Stuorra boazodoalu áigge šaddan boazodoalloortnet lea dálá sámi
boazodoalu vuođđun Norggas ja Ruoŧas.  Suoma boazodoalu regulere
bálgosiid ortnet, mii olu čuovvu suopmelaččaid boazodoalu
mihtilmasvuođaid.  Ruošša boazodoallu lea kollektiivvalaš (
kolhosat ja sovhosat ).  Teknihkalaččat dat oassálágaid čuovvu
stuorra boazodoalu vugiid.  Boazodoallu sáhttá adnojuvvot dálá
sámekultuvrra dehálaš ávnnaslaš doalaheaddjin.  Dat bastá
dorvvastit ekonomalaččat buorre dási, mii lea eaktun kultuvrra
eallinfápmui.


Johan Turi ( 1854-1936 ) oaidnu noađđeráiddus čakčat ( badjin ) ja
giđđat ( vuollin ) johtinguovlluin.


1.5 Dálonat

Sámit álge dálonin, go dálon eallinvuohki leavai siiddaid
viidodagaide.  Dálon eallindávit bohte sámiide meahcceboaldima,
šibitdoalu ja eanadoalu hárjehalli suopmelaččain ja eara
ránnjaálbmogiin.  Dálon eallinvuogi leavvan geahpedii kultuvrra
earuhusaid, daningo dat lasihii sámiid oktiisuddama váldoálbmogiin.
Dálon eallinvuohki rievdadii maid sámiid johtinortnega dahje dat
jávkkai ollásit.

Ođđaássit bohte Sámeeatnamii vehážiid mielde juo 1200-logus.
Ássan leavai vuosten ( manjit gaskaáiggi ja 1500-logu áigge ) Durdnos-
, Muonio- ja Giemajoga mielde ng. sámeráji rádjái, mii jođii ođđa
áigge álggus sullii linnjás Guossán-Giemajávri-Muonio.  1600- ja
1700-loguin ođđadáluid vuođđudeapmi lei juo rapmamen, mii duvddii
ráđđehusa virggálaš ássanpolitihka ( erenomážit Sámeeatnama
plakáhta jagis 1673 ).  1600-logu loahpageahčen ássandoaimma deaddu
sirdašuvai nuorta-Sápmái.  Dohko leavvagođii eanemusat
savogárjillaš ássan, mii máŋgga sajis áibbas moivii meahccesámiid
ássan- ja eanaoamastusdilálasávuođaid sihke duššadii iežas
dállodoaluinis bivdokultuvrra doaibmama eavttuid.

Ođđaássan leavvan gulai nannosit riikkaid gaskasaš dáistaleapmái
davviguovlluid návddašanvuoigatvuođain.  Áigemuttut, goas
ássandoaibma erenomážit hoahpuhuvvui, dovdojuvvojit maiddái
rievidan- ja duššadanmátkkiid sihke njulgestaga sođiid áigemuddun.
Sihke suopmelaš ja sámi álbmotárbi lea seailluhan valjis máidnasiid
duon áigge duššadanmátkkiin, mat máŋgga geardái duššadedje sihke
sámi bivdokultuvrra ja dálonássama.

Ássama nannen ja leavvan Sámeeatnamis lei Ruoŧa kruvnnu ekonomalaš
ja politihkalaš intressaid mielde.  Kustaa Vilkuna árvvoštallama
mielde luossa lei álggu rájes deháleamus ekonomalaš sivva
sámesiiddaid geassimii Ruoŧa kruvnnu girkolaš ja ekonomalaš
váikkuhusbirii.  Nuppi dáfos fásta ássan nannii Ruoŧa sajádaga
Ruošša ( nuppi dáfos Dánmárkku-Norgga ) váldefiggamušaid vuostá.

Ruoŧa kruvdnu duvddii máŋggaláhkai ođđaássama.  Dat attii friddja
vuoigatvuođaid vuollástit sámeeatnamiid ássanplakáhtaiguin ja
julggaštušaiguin, main dat duođalaččat iskkai dorvvastit maid
guovllu eamiálbmoga ovdduid.  Ođđaássama leavvan ii goit álo
dáhpáhuvvan ráfálaččat.  Riiddut eatnama geavaheamis ja oamastusas
, guollečáziid hálddašeamis ja meahccefuođđo- ja guollebivdimis
dagahedje váidalusaid, guoddalemiid, juoba veahkaválddiid,
gearretáššiid ja maiddai kruvnnu šattai addit ođđa
suodjalusreivviid.

Ovdamearkan sáhttá muitalit dáhpáhusa 1630-logus, goas gonagas Carl
IX almmuhii ahte Giema sámit, erenomážit Bealdojávrris,Gihttelis,
Soađegilis, Kitkas ja Másealggis leat váidalan, ahte birkelaččat
ja soames dálonat dahket sidjiide vearrivuođaid ja hehttejit sin
guolásteamis jávrriin.  Ráđđejeaddji attii sidjiide suodjalusreivve
mas fuolakeahttá Giema dálonat guolástedje, meahcástedje ja bolde
meahci Giemajávrris.  Áššis váidaledje Suobbada, Giemasiidda ja
Guoládatjávrre sámit, geain leai vuoigatvuohta guolástit
máinnašuvvon jávrris.

Jagi 1642 Giemasámit váidaledje garrasit eatnanhearrái " mo rikkes
dálonat, main leat buoiddes ja buorit eatnamat Savo ja Oulu leanain
rievidit guollečáziideamet erenomážit Giemajávrris ja eará áidalas
guovlluin, hohkahit nuorra veagamet soahtebálvalussii, ja vuojehit
sin dalle, goas leat boarrásat ja rávesolbmot eret iežaset eatnamiin
, gearjidit ja nealgái jápmit sihke dahket sidjiide buotlágan
vearrivuođa ja veahkeválddi.  " Sámit dolle vuoigatvuođaineaset
sitkadit gitta ja atno daid suodjaleami 1661, 1674, 1675, 1683-87,
1689 ja 1700.  Giemajávrre guolásteamis gearregaste vel jagiin 1646,
1653, 1678, 1704, 1789.  Ášši čoavdašuvai jagi 1796, dahje
measta 200 jagi vuoigatvuođalaš riiddu ja gieđahallama maŋŋá dasa
, ahte sámit fertededje luohpat iežaset vuoigatvuođain guolástit
Giemajávrris.  Gearretášši luohpahuvvui, go sáhtii duođastuvvot,
ahte sámiin eai lean vuoigatvuođat.

Ássandoaimmas čuovui ahte sámit ja ođđaáassit seahkanedje
gaskaneaset.  Máŋggat sámit álge dálonin ja máŋggat suopmelaččat
hárjehišgohte sámiid meahcce- ja boazodoalu.  šaddagohte earálágan
seahkálaš ealáhusvuogit dálon ja beallenomádalaš eallinvugiid lassin
.  Mánjgii dálon eallinvuogi leavvan nannii veahkadaga ealáhusvuođu
nu, ahte boazodoallu, guolástus ja šibitdoallu ráhkadedje
eallindohkálaš mánggabealat dállodoalu.

Ođđaássan buvttii mielddis " láttešibihiid ", ( gáiccat, sávzzat
, gusat ), lohkkaduvvon hirsavistti, eanadoallodáiddu ja
váldoveahkadaga giela.  Seahkálaš náittosdilit ovddidedje
ođđaássiid beassama oasálažžan sámesiiddaid meahcceoamastusas ja
návddašanvuoigatvuođain.  Dálon eallinvuogi mielde bohte maid
earálágan oainnut eatnamis ja eanaoamastusas.  Eatnama priváhta
oamastus, mii lei boares ortnet eanadoalu Ruoŧa-Suoma ja
Dánmárkku-Norgga osiin, ordnii bealle- ja dievasnomádaid oassin
Ruoŧa ja Norgga vearuhusja manddála-ortnega.

Ođđaássama vuollái jávke maid dálá Kainuu, Savo ja mátta-Sámi
meahccesámesiiddat manjimuštá 1700-lohkui boađedettiin.
Sulločielggi máttabeale Sápmi oaččui ođđaássama 1700-logu áigge.
Diehtu j. 1738 muitala Giemasiiddas ( Giemajoga bajágeahčen ) ja
Guoládatjávrris ( dálá Salla ) lean ođđaássin beare sámiid.
Kitkajávrris ja Mášealggis ( dálá Guossán ) sii ledje stuorámus oasis
juo látteluvvan.  Sulločielggi ođđaássan rasttildii j. 1758.

Soađegili 42 sámis j. 1738 ledje 24 fásta ássin.  Ođđaássama
vuollái ollásit jávkan sámesiiddat leat leamaš bivdokultuvrras eallán
meahccesámesiidat.  Gottiid ja eará fuođu geahppánettiin šattai
daid ekonomalaš vuođđu gierdatmeahttumin ja sirdašupmi
láttešibitdollui lei healpput ja lunddolut go stuorra boazoealuid
skáhppon.

Eanodahkii bohte ođđaássit 1690-logus ja 1700-logu álggus.
Eanodagas dálonat ja sámit eai seahkanan nu garrasit gaskaneaset go
eará sajiin; etnalaš " álbmotrádji " bázii vela guhkes áigái oall
fámolaččat eallit.

Anáris vuođđudii muhtin sápmelaš ođđadálu j. 1745 ja ráhkadii
bartta, náveha, láđu ja áitti.  Anáraččat ásse ovdal guolástusa
dihte geađgás jávrenjárggas, muhto go doallagohte gusaid, sii
fárrejedje jávrriin suoidnát luokta ja vuotnabađaide ja ássanviesut
šadde fástabun.  j. 1883 ledje Anáris 254 fásta ássi ja 152
váldoáššálaččat guolástusas áigáiboađuset oažžu sámi.

Seamma áigge go Anárii leavai dálon eallinvuohki maiddái Ohcejohkii.
Doppe šibitdoalu álge máŋggat boazosámit.  Deanu ja Ohcejoga
gáttiin ledje šibitdoalliide uhca dulveniittožat.  J. 1751 lei
Ohcejogas čieža boazohis bearrašis moadde gusa ja uhca giettážat.
Jagi 1788 dikšo šibihiid 43 borrangottis 15.  Jagi 1802 ledje
ohcejohkalaččain 32 gusa, main bealli gulai sámiide.  Návehin
dohkkii lavdnjegoahti.  1820-logus deatnolaččat álmmolaččat
dikšogohte šibihiid, go Finmárkku gávpi ealáskii ja vuoja haddi
badjánii go Alaheaju Kávuona veaikeruvkket rahpasedje.

Dálonsámiid šibitealu ii lean stuoris: moadde gusa ( dábálaččat 2
- 3 ), sávza ja gáica.  Sávzzaid doallan lea leamaš dábáleamus
Jiekŋameara rittus.  Guoládaga sisosiid sámit, geat eai doallan
oppanassiige gusaid, sihke ohcejohkalaččat ja anáraččat dolle
maid olu sávzzaid.  Heasttaid skáhppojedje easkka manimuš
čuohtelogus ja dallege dat leat leamaš eahpedábálaččat.  Dasa
lassin dáloniin ledje measta jeavddalaččat uhca boazoeložat.
Stuorámus oassi foađus bođii luonddugittiin, rievdneguodjajekkiin,
ja johgáttiin.  Dáluid birra áidojuvvon suoidnegittiin lei maid
stuorra mearkkahus.  Lađassuoinni ja luvtti lassin šibihiid biepmun
ledje lasttat, jeagellimppot ja hávdadin vuššojuvvon
guollebázahagat.

Eanadoallu mearkkašii oaiveáššálaččat buđeha, návraša ja
suoinni šaddadeami.  Maiddái bivgi ja ruivás leat iskkadallon.
Buđeha ja návraša šaddadeapmi šattai dábálažžan 1800-logu
álggogeahčen.  Álggos datge ostojuvvojedje ođđaássiin.  Dáloniid
šibitdoallu lei guhká mihtilmas luonddudállodoallu: šibihiid
dikšun vuođđuduvai dasa, ahte luonddugiettit geavahuvvohedje
buorrin.  J. 1944 soahti mearkkašii Sámi eanadollui measta
dievaslaš duššadeami.  Anár manahii buot gusaidis, Ohcejohka ja
Eanodat s.  90 %.  Sođiid maŋŋá ođđa ássanviesuid vuođđudeamis
čuovui dat, ahte gusaid doallan lassánii garrasit.  1960-logu rájis
daid doallan fas geahppánii.

1970-logus ásahuvvon boazodoalloláhka mearkkašii ođđaáigásaš
dálonsámi eallinvuogi.  Boazodálonat ledje hárve šibitdikšut.
Oaiveáigáiboađu sii ožžot boazodoalus, masa lassin lasseboađut
bohtet meahcis ja eará ámmáhiin.


1.6 SÁMEGIELA HISTORJJÁS

Sápmelaččaid ja suopmelaččaid máttarváhnemiid árvaluvvo velá
sullii 1000 oKr hállan seammá giela, árravuođđosámi.  Dalle dat
giela hállit, main bođii sámeálbmot, ásse siseatnamis, ja
suopmelaččaid máttarváhnemiid ássanguovllut fas ledje Suomanjárgga
rittus ja Suomabuvtta máttabealde.  Dát álbmot lea johtán nuorttas,
gos oktavuohta Volgai ásaiduvvan lagamuš giellafulkkiide,
mordvalaččaide ja mariide, lei boatkanan várra easkka 500 jagi
ovdal.

Sámiid ja suopmelaččaid gaskasaš kultuvrarádji sáhtii šaddat juo
báltalaš veahčerákšokultuvrra leavadettiin mátta-oarjin ovdal 2000
oKr.  Oktasaš giela juohkášupmi čatnašii eallindiliid rievdamii.
Go suopmelaččat deaivvadettiin báltalaš ja germánalaš álbmogiid
válde vuostá sin eanadoallo- ja šibitdoallokultuvrra, sámit báhce
dáid guoskkahusaid olggobeallái ja jotke árbevirolaš meahcástus-ja
guolástuskultuvrraset.

Go gielat earáhuvve, sámiid oktavuođat suopmelaččaide seilo hui lagašin, main muitalit máŋggat loatnasánit.
Goddemeahcástus ja eará áidalas vuovddi ealáhusat gesse sámiid guhkás davás, gosa lei jiekŋaáigge maŋŋá sierra áiggiin ja sierra guovlluin boahtán giela dáfus dovdameahttumin báhcan álbmot.
Dáin álbmogiin lea jurddašuvvon sámiid ožžon daid sárgosiid ja giela sániid, maidda ii eará oktavuohta dovdojuvvo.

Sámegielas boaresáigásažžan seilon skandinávelaš vuđđosaš
báikenamahusain lea sáhttán jurddašit skandinávalaččaid ja
sápmelaččaid deaivvadan Jiekŋameara lahkosiin manjimuštá
áigerehkegeame vuosttas jahkečuođi gaskkamuttus, muhto guoskkahusat
sáhttet leat dáppe olu boarrásut.  Oarjesámiin dát oktavuođat leat
seilon dán beaivvi rádjái, ja sin gielas leat loatnasánit badjel 3000
, main stuorámus oassi lea oalle nuorra.  Historjjálaš áigge lea
sámegillii juoba dan máttimus suopmaniidda boahtán maiddái
ruoššagielas loatnasánit, mat bohte sihkkarit suomagiela bokte.

Máŋggat loatnasánit sámegielas muitalit teknihkalaš ja
oktasašgottálaš rievdadusain, muhto vel eambbo lagaš oktavuođain
ránnjáálbmogiiguin.

Lea árvaluvvon, ahte sierra sámečearddaid hállan giella
sierranišgođii suopmaniidda manimuštá 700-logus.  Vehážii
suopmaniidda juohkášupmi čienjui nu, ahte lea šaddan ovcci sierra
sámegiela, main guhtta leat nu eallinfámolaččat, ahte dain lea
iežas girjegiella ja goit veháš girjjit ja skuvlaoahpahus.

Duođaštussan sámegiela árraleavvamis leat miehtá Suoma gávdnojuvvon
sámegielavuđđosaš dahje sámiide čujuheaddji báikenamat sihke
áššegirje- ja árbedieđut.  Jagi 1390 Mátta- ja Gaska-Suoma
vearrologahallamiin leat sámit, ja omd.  vel j. 1664 lea
máinnašupmi Rantasalmis sámiid birra.  Dát áššegirjjit eai muital
erenomážit gielladiliid birra, muhto ee.  báhpain lea fuopmášumit
1600-logu Giema Sámi álbmoga buorre suomagiela dáiddus, sámegiela
jávkamis Guossámis 1700-logus ja seahkagielalašvuođas máŋggain
guovlluin 1700- ja 1800-loguin.

Suomagiella lea leamaš sámiide healpu oahpat, ja seahkalas ássama ja
náittosdiliid dihte sámegiella lea čáhkken, vaikko vel sieiva
sámeguovllus lea geavvan nuppiid beliidge nu, ahte eará gielat leat
ožžon čáhkket sámegiela ovddas.  Suoma dálá sámegiela suopmaniid
máddelut suopmaniin leat seilon moadde dokumentta Soađegilis,
Savukoskis ja Sallas 1600 - 1800-loguin.  Dát giellahámit muittuhedje
vuosttažettiin nuortalaš sámegiela.

Loatnasániin ja historjjálaš dieđuin oaidná, ahte sámečearddat
leat alo máhttán ránjjágielaid oktavuođaid seailluheami dihte.
Guovttegielalašvuohta lea goit ovdánan duođalaš mihtilasvuohtan
easkka dán áigge, goas álbmogiid gaskasaš oktavuođat leat lassánan
.

Stáhta ja girku doaimmain 1500 - 1700 -loguin sáhttá oaidnit, ahte
dat leat atnán dalle sámegiela geavaheami iešalddes čielggasin
omd. oahpahusas ja gearregiin.

Dálá sámiide giella ii leat dehálaš identitehta kritera, muhto
sápmelašvuođa meroštallamis eatnigiella lea dehálut dagaldat go
earát, omd.  ealáhusat.


Gárta 4.

Davvi- ja lullivuođđosámi árvaluvvon hállanguovllut ja
davvivuoddosámi leavvan Fennoskandias.  Lullisámit leat maŋŋá
suddan oktii suopmelaččaide ja gárjillaččaide.  ( Mikko Korhonena
dutkamuša mielde; geahča Korhonen 1985. )


1.7. GIRKU JA SKUVLALÁGADUS SÁPMÁI


1.7.1  Gaskaáigi: vuosttas guoskkahusat
              
Sámit sáhtte deaivvadit ođđa oskku ovddasteaddjiiguin juo áibbas
1000-logu álggus, goas vuolggahussárdnideaddjit muitaluvvojit
doaibman sin gaskkas.  Nuortagirku guoskkahus ja vearuhus lea
árvaluvvon ollan Sápmái gárjillaš mátkkiid mielde manjimuštá
1100-logus.  Sámi vearuheamen johtán birkelaččat ledje vissásit
kristtalaččat, muhto eai vealtakeahtta guottihan sámiid jorgaleami
kristtalaš oskui, dasgo sii balle dáid gásttašeami maŋŋá
vuostalastigoahtit.

Gaskaáiggi Eurohpas ii lean erenomáš álbmotoahpahus.
Katolalaš girku lea bajásgeassinlágadusain gievrramus, ja ee. Ruoŧas dat geatnegahtii váhnemiid ja báhpaid oahpahit mánáide rohkadusa ja oskkudovddastusa.
Jagi 1441 báhpat geatnegahttojuvvojedje geavahit maiddái álbmotgiela - ruota-, suoma- ja várra vel sámegielage.

Stáhtaid váldi ja kristtalaš oskku leavvan gulaiga oktii.  Ruoŧŧa
lahkánii Davviluovtta bealde, Giemas lei girku juo 1300-logu álggus
ja j. 1340 Mávdnu Erikabárdni attii vearrofriddjavuođa Sámeeatnamii
fárren kristtalaččaide.  Norgalaš sirdogottit bohte Davvi
Jiekŋamerrii, Romsai bođii girku j. 1250 ja nuortalabbui,
Várggáhiidda fas j. 1307 Finmárkku vuolásteami geažil.  Upsala ja
]bo bismagottiid ráját šadde: Giepma ja Giema Sápmi gulaiga ]boi,
Duortnus ja Durdnosa Sápmi Upsalai.  Rájás bođii hálddahusa ja
kultuvrra dáfos dehálaš.

Unionagonagas Margaretha ja árkabisma Magnus deattuheigga iežaska
j. 1389 julggaštusas, mii guoskkai sámiid kristtalaš oskui
jorgaleami, ahte sámit beasašedje oasálažžan kristtalaš álbmoga
návddašan ovdduin, juos sii luobašeidde eahpeipmilabálvalusasteaset
ja boađášedje girku healbmái.  Duogážis vuolggahusbarggu
julggaštusas váikkuhii gástta ožžon sámenisu Margaretha.  Manjit
dieđuid mielde son lea garrasit váikkuhan sámiid gaskavuođas.
Stuorámus oassi sámiin seailluhii goit boares oskkuset siseatnamis ja
doaresbealde.


1.7.2   Ođđa áigi: ođđa jurdagat, guovddášváldi stuorru

Ođđa áiggi jurdagat bohciidedje maiddái Davviriikkain ja Sámis.
Renessanssa ovdagovvan lei čuvgejuvvon olmmoš, ja oskkubuhtástus
ávžžuhii juohkehačča iežas dutkat Bippala.  Dasa dárbbašuvvui
lohkandáidu ja álbmotgielalaš girjjalášvuohta.  Luther ( 1483 -
1546 ) anii dehálažžan dakkár mánáid skuvlema, mii bálvalivččii
maiddái eatnanlaš áššiid.  Gustaf Vasa iskkai oažžut 1520-logus
sárdnijeaddjiid Durtnosa Sápmái ja juoba rahpat doppe skuvlla
ee. sámiide.  Skuvllas ii dáidán boahtit mihkkege, muhto dát doaibma
govvidii su fuola sámiid fuones gieđahallamis.

Maid Ivan Julbmi ( 1533 - 1584 ) vujii kristtalaš oskku leavvama
Davviriikkaide, gos kloasttarat, Solovetsk 1400 logus ja Beahcán ja
Guoládat 1500-logus, riggo, skáhppodedje eana- ja čáhceopmodagaid
sihke šadde Ruošša válddi bealušteaddjin.  Dain áiggiin leat
vuosttas dieđut nuortalaččaid gásttašeamis ortodoksalaš oskui,
muhto máddelis, ee. Jiennijaš jávrri nuorttabealde ássan sámit
šadde guoskkahussii kloasttarlágádusain juo 1300-logus.

Vuolggahusbargu lei ná stáhta ja gávppi figgamušaid gaskaoapmi
oskkubuhtástusa áigge.  Gonagasa fuolla sámiid oskuáššiin lei
fuolla geopolitihkalaš válddi viiddideamis Sámi ja Jiekŋameara
guovlluide.

Durdnosa ja Giema báhpat dahke mátkkiid Sápmái, muhto váttisvuohtan
lei gielladáiddu váilun.  Juhan III ávžžuhiige j. 1574 skáhppot
sámegielalaš olbmuid dán bargui.  Bohtosiin eai leat luohttehahtti
dieđut, muhto Anára máttabealde buot vearu máksi sámit
gásttašuvvojedje juo 1500-logus ja girku sajádat ná nanusmuvai.
Sámiid johtti eallin ja dilálašvuođat hehttejedje vuolggahusbarggu:
báhpat galge doaibmat siiddain seammá áigge go doppedolle gearregiid,
vearroguoddima ja márkaniid.


1.7.3  1600-lohku: stáhta stivren álbmotoahpahus ja sámevuolggahusbargu

Ruoŧa sajádat Sámis nanosmuvai Stolbova ráfis 1617, muhto
rádjegeavvan maŋŋonii ja riiddut vearroguovlluin joatkašuvve.
Karl-herttega ulbmilin lei dálvitge beassat rabas Jiekŋamerrii sihke
ovttastahttit iežas váldegotti ja viiddidit iežas hálddahusas.
Daidda intressaidda gulai maid sámiid guoski vuolggahusbargu;
ráđđehus orui guoddimen fuola Sámis eambbo go girku jođiheaddjit.

1600-logu álggus huksejuvvojedje girkoráhkkanusat ee.  Rounalai
Gilbesjávrre lahkosii, Eanodahkii ja vejolaččat Detnui.  Karl IX
geatnegahtii sámiid boahtit girkui guovtte háve jagis vahkkui dahje
moatte vahkkui oskkuoahpahusa oažžuma dihte.  Dán dihte
mearreduvvui guđege Sápmái fásta báhppa.
 
Go sámegiella adnojuvvui measta veadjemeahttumin oahppat, gonagas
iskkai báhppaid váiluma dihte j. 1606 sáddet sámebártniid
oahppogeainnu ala Upsalai.  Guđanuppelogis mat ledje válljejuvvon
guhtta ledje eret Durdnosa Sámis, earát mátteleappus.
Geahččaleapmi eahpelihkostuvai measta ollásit.
 
Sámegažaldat badjánii Upsala bismagottis deháleabbun go ]bo
bismagottis, man guovllus Giema Sámis ásse olu uhcit sámit.
Gažaldaga iske čoavdit vuos lullisámiid gaskkas.  Vuosttas
lulli-sámebáhppa lei dieđu mielde Juhan III:a hoavvasárdnideaddjin
doaibman Gerhardus Joane, geas bođii Skielliha ( Skellefteå )
girkohearrá ( 1574 - 1616 ).

Goit j. 1616 Bihttámis doaimmai skuvla, gos galge skuvlet
sámebártniid báhppan.  Jagi 1632 vuođđoduvvui Lyckselei vuosttas
duodalas sámeskuvla dán dárkkuhusa várás.  Dátge geahččaleapmi
lihkostuvai heittogit, dasgo illá ožžo oahppiid.

Ee. Gustaf II Adolf anii sámegiela stuorru Ruoŧa váldegotti oktan
giellan.  Riika dárbbašii ovttastahtti fámuid, ja áddejuvvui nu,
ahte álbmoga čanai buoremusat oktii luteránalaš osku.  Iežasgielat
oahpahus bálvalii dan oaivemeari.

Dán vuođul šattai vuosttas sámegielat girjjálašvuohta.  Juos ii
váldo vuhtii Guoládagas j. 1577 lágiduvvon sámi sátnelistu, vuostas
sámegielat girjjit ledje Bihttán skuvlla vuođđudeaddji, girkoheará
Nicolaus Andreaea j. 1619 olggosaddán meassogirji ja áppes.  Uhca
katekismus almmustuvai j. 1633.  Dáid giella lei juovzadit ja boastut
čállon lulli ruotasápmi.  Iežasgielat girjjálašvuođa šaddan,
váilevažžange lei dehálaš.  Jagi 1638 almmustuvai áppes Durdnosa
sámegillii ja 1648 measta duhátsiidosaš girkogiehtagirji Manuale
Lapponicum, man Vuolledurdnosa suopmelaš báhppa Johannes Tornaeus
lei jorgalan ráđđehusa ávžžuhusas sámi dulkkaid vehkiin
geavahemiin Durdnosa sámegillii maid julevsámi ávdnasiid.

1500- ja 1600-logus davás fárrejedje olu suomagielat olbmot.
Suomagiella stáđásmuvai omd. Norrbottenis.  Durdnosa leagi
sápmelaččat ja oassi suopmelaččain šadde guovttegielalažžan,
ja doppe oahpahusas geavahedje váldoáššálaččat suomagiela;
sámegiellage gal maid geahččaluvvui geavahit.  Maid Giema Sámis
geavahuvvui suomagiella.  Suomagielas lei boahtán vissásit juo
gaskaáigge váldogiella oppa Sámi guovddášguovllus.  Lassáneaddji
ođđaássan duvddii dán tendenssa.

Ruoŧas duođalaš álbmotoahpahussii gulai ainge kristtalašoskku
oaivebihtát ja rohkosat.  Dáidu iskkaduvvui ovdal go manne rihpaide.
Bisma Isak Rothoviusa sadjásaš finai iežas dárkkistanmátkkistis
j. 1639 gitta Anáris.  Davimus Sámi oahpahusas ii leat vel diehtu,
muhto goitge Anára vuosttas kapellánan j. 1648 namahuvvon Esaias
Mansveti Fellman jođii sámiid dáluin ja ruovttuin oahpaheamin.
J. 1669 máinnašuvvui, ahte buot anáraččat ledje váldán vuostá
kristtalas oskku, muhtumin gal helvetbalusge.

Jagi 1686 girkolágas ásahuvvui álbmotoahpahusa ulbmilin lohkandáidu,
mii lei rihpaide beassama ja náittosdili eaktun, muhto
oahpahusgeatnegasvuohta ii gávdnon.  Oahpaheaddjin ásahuvvojedje
báhpaid lassin luhkkárat.  Seammá jagi proavasdárkkistanmátkki
oktavuođas daddjojuvvui Soađegili ja Guoládatnjárgga sámiid máhttit
lohkat.

Sierra dieđuid mielde Giema sámiid oahpahus lei suomagielat.  Juoba
Suoma sámebáhppa Olaus Sirma, gii lei Eanodaga ja Rounala kapellánan
1676-1719, geavahii muhtumin suomagiela measta dušše fal
sámegiellagiidda sárdnidettiin, seammaláhkai go Tornaeus ovdal.
Soađegilis boahtán Sirma dovddai goitge Eanodaga hállanvuogi, nugo
oidno su Katekismusjorgalusas, mii goit ii almmustuvvan.  1688 son
váidalii girjjiid váilumis ja das, ahte su jorgalus ii šaddan
olggosaddojuvvot.

Sámiin ledje juo doložis áddehahtti ovdagáttut maid girkolaš
eisseválddiid vuostá.  Go 1600- ja 1700-loguin muitaluvvo máŋgga
riidos ja iešlágan báhpa birra ja báhpaid sáhtuid birra, mat ledje
šaddan stuorra rásehussan sámiide, de eai sáhttán leat oahpahussii
buorit vejolašvuođat.  1600-logus dollojuvvojedje gonagasa gohčus
lámannagearregat eahpeoskku leavvama čilgema dihte.  Dilli lei
vuolggahusbargiide buoremus Giema ja Durdnosa Sámis nu, ahte fámolaš
vuolggahusbargu sáhttá leat ollašuhttán ulbmiliiddis Suoma guovllus.
Maid lohkandáidu lei omd. Anáris seamma dásis go Mátta-Suomas.


1.7.4. 1700-lohku: čuvgehusa áigi, sámegiela sajádaga badjáneapmi ja luoitin 

Álbmotoahpahus álggii 1700-logus šaddat oktasašgotti gažaldahkan.
Hálddahus geatnegahtii j. 1723 julggáštusastis váhnemiid sáhku balus
fuolahit mánáideaset lohkandáiddus, ja dárbbu mielde galggai leat
suohkanis skuvlameašttir ja luhkkár oahpaheaddjin.

Girku lei searvegottiidis geažil nannen sajádagas Sámis, ja sámit
sáhtte geavahit dulkkaid.  Áddejuvvui, ahte sámiid oahpahus galggai
maid nannejuvvot, báhpat galge oahpahallat giela ja skuvllat galge
vuođđoduvvot.  Norggas dán barggu jođihii Thomas von Westen ( 1682
- 1727 ).  Su vuođđudan Troandima Seminarium Lapponicum oahpahii
sámiid lusa vuolgi oahpaheaddjiid ja báhpaid jagiin 1717 - 1727.
Dánmárkku gonagaslatnja lei aktiivvalaččat fárus vuolggahusbarggus.
Nuppe dáfus Ruoŧa báhpat ožžo njuolga váikkuhusaid von Westenis.

Ruoŧasge iske ruoktooahpahusa dievasmahtti skuvllágádusa buktit
Sápmái.  Das adde gonagaslaš mearrádusa j. 1723.  Sámi
oaivegirkuide galge vuođđuduvvot skuvllat, mat oččošedje
kolehtaruđaid oppa riikkas.  Sámit galge oahpahuvvot vuosttažettiin
sámegillii, ja sámebáhppan galge váldojuvvot sámegieldáidosaččat.
Áppes ja Uhc Katekismus galge jorgaluvvot sámegillii, ja dát ledjege
vuosttas duođalaš davvisámegielat girjjit mat almmustuvve j. 1728 (
prentejuvvon Köbenhámnas ).

Ohcejohkii huksejuvvui skuvlaráhkkanus j. 1730, muhto oahpahus beasai
álgui easkka j. 1743.  Giema Sápmái eai oppanassiige atnán skuvllaid
vuođđudeami dehálažžan, dasgo álbmot áddii suomagiela ja oahpahus
lei muđuige buorre.  Ohcejogasge gáide sámegielat oahpahusas, ja
skuvlla doaibma nogai juo j. 1752.  Ohcejohkalaččat eai lean oalle
hálolaččat sáddet mánáid skuvlii, dasgo jagiin 1742 - 48 oktiibuot
19 oahppis ledje dušše njealjis dan guovllus, eanaš bođii
Guovdageainnus.  Ohcejogas geavahedje suomagielat oahppogirjjiid,
Gezeliusa Yxi paras lasten tavara ( Okta buoremus mánáid ustit ) ja
Vähä Katekismus ( Uhca Katekismus ).  Oahppoávdnasin ledje oskkoldat
, lohkan ja čállin.  Juohke dákkár skuvllas ledje dušše guhtta
oahppi, mat galge skuvlla maŋŋá oahpahit eará gili olbmuid.  Ná
katekeahttaskuvllain lei dasto stuorra mearkkahus maid Suoma Sámis.

Jagi 1739 ásahuvvui Sámi girkolaš doaimmaid stivra, man seađut
ledje evttohan ja man njunnošis ledje Ruoŧa-riikka
váikkuhusválddáleamus stáhtaolbmát ja oahppanolbmot.  Dárkkuhussan
lei ovddidit vuolggahusbarggu, muhto maŋŋá bođii fárrui Sámi gávpi
.  Stivrage iskkai váikkuhit sámegiela sajádahkii, go gonagasaid
jeavddalaš mearrádusat eai lean ollašuvvan.

Sámegielat materiála váilun lei guovddážis.  Stivra orui gáddimen
Stockholmmas, ahte ruotasámegillii almmustuvvan girjjálašvuođa
sáhtii geavahit juohke sajis.  Jagis 1744 lea goit diehtu, ahte
eanodahkalaččat eai ádden dan, ja ohcejohkalaččat geavahedje
miellaseappot suomagielat girjjiid.

Ruoŧas lei nappo sámi girjegiellan mearriduvvon davvisámiide
vierisgiella.  Earáge suopmaniid gal maid geavahedje, omd. j. 1741
almmustuvai Henrik Ganandera durtnossámi giellaoahppa.
DánmárkkuNorgga bealde davvisámegielat girjjálašvuohta álggii
pietisma vuoiŋŋas.  J. 1748 almmustuvai Sámi vuolggahusbargin
doaibman Knud Leema dohkálaš giellaoahppa ja j. 1756 dánskka-sámi
sátnegirji.  Westena álggahan oahpahusa sámáidahttin leai vuolgán
johtui Finmárkkus.  1752 rahppui ođđa vuolggahusskuvla joatkit su
barggus.  Goit juo j. 1773 vásihuvvui garra manjásčaskkastat, go
áidna oahpahusgiellan mearriduvvui dánskkagiella.

Ruoŧa-Suomas Sámi girkolaš doaimma stivra heittii j. 1751
gáibideamis sámi oahpahusgiellan.  Farga dát dulkojuvvui nu, ahte
báhpat galge geavahit suomagiela.  Sámegiela álge caggat ja soarditge
, goitge Ohcejogas ja Soađegilis.  Vasa-gonagasaid fuolla sámegiela
sajádagas lei šaddan sápmelašvuođa soardimin girkus ja stáhta siste
.

Oppa 1600- ja 1700 -loguin álbmotoahpahusa oaivemearrin lei oskkolaš
: oahpahit searvegotti dievaslaš miellahttun.  Omd. j. 1730
rihppagirjjis Eanodagas lea máinnašupmi das, ahte 76 %:s oktiibuot
614 olbmos leai lohkandáidu.  Seammá áigge dieđut Giema Sámi sámiin
muitalit, ahte stuorámus oassi olbmuin máhtte lohkat oahpes
deavsttaid, muhto vieris deavstta dušše 15 - 20 %.  Ollásit
lohkandáidosaččat ledje Anáris 50, Gihttelis 10 ja Soađegilis 20
olbmo.


1.7.5  Katekehttaoahpahus Suoma Sámis

Suoma vuosttas katekehta virgi vuođđuduvvui Ohcejohkii, go doppe
skuvla, pedagogio, heittii j. 1751.  Anárii ja Eanodahkii ožžo
katekehtaid golbma jahkelogu maŋŋelut.  Katekehtta lei álggos
sámeguovllu johtti girkolaš álbmotoahpaheaddji.  Katekehttalágádus
lei Sámi álbmotoahpahusa váimmosráhkadus, man oktasašgoddi mávssii.
Maŋŋá dat suttai oktii stáhta ja girku johttiskuvlaortnegiin.
Suoma manjimuš katekehta virgi heitojuvvui j. 1955.  Eanemusat ledje
logi virggi Suoma sámeguovllus dán jahkečuođi álggus.

Katekehtaid oahpahusa ulbmilin lei lohkandáidu ja guovddáš oskku
bihtáid máhttin.  Sii eai gal viiddidan dieđuid, muhto sin doaibman
attii vejolašvuođaid álbmotlaš diđolašvuođa sihke oskkolaš
morráneapmái, máŋggat 1800-logu katekehtat ledje maid lestadiolaš
sárdnideaddjit.  Katekehtaid iežas skuvlen lei hui vuollegaš, sii
ledje dávja skuvlejuvvon báikkálaš báhppalis.  Álggos buot
katekehtat ledje sámit dahje goit máhtte giela, muhtun lei vázzán
Ohcejoga skuvllage.  Geaissárlaš gohčunreivve j. 1858 geatnegahtii
katekehta virggiide ohcciid čájehit gielladáidduset, muhto
geavatlaččat dat ii ollašuvvan.

Katekehtat bissánedje giliin dušše moatte vahkkui hávil.  Oahpahusa
adde gođiin ja viesuin, ja seammá joavkkus sáhtte leat áibbas
sierrage ahkásaš oahppit.  Ovtta gilis finai katekehtta jagi,
moatte jagi gaskkohagaid.  Álggos sii ožžo borramuša ja biktasiid
mánáid váhnemiin, ja bálká bođii stáhtas, muhto sáhtii báhcit
boađekeahttáge, goas sii šadde guođđit oahpahusa ja bargat earáge
.  1700-logus leige váttis oažžut bissut virggis dohkálaš
katekehtaid.

Katekehttaskuvlla gávnnahuvvui Sámis heivvolaš álbmotoahpahusortnegin
, man sámit eai amašan.  Oahppamateriála lei vel dán jahkečuođi
álggus uhcán: rihveladávvalat, bippalhistorjá, áppes, sálbmagirji
ja katekismus.  Katekehtat barge giliin máŋggalágán bargguid, dolle
rohkosbottuid, sárdnijedje ja válde oasi dálu juohkebeaivválaš
bargguide.  Ná sii ožžo sámiid luohtámuša buoret go olggobeale
boahtán báhpat ja sáhtte doaibmat muhtinlágán gaskaoapmin álbmoga ja
báhpaid gaskkas.


1.7.6  1800-lohku: sámegiela ođđa badjáneapmi

Jagi 1800 rihpain fitnan lohkandáidu Suoma sámeguovllus lei rihp-
pagirjjiid mielde čuovvovaččat ( Kähkönen, 1982, 233 ): 
                         
             buorre      fuotni       ii merk.
             oktiibuot
              %           %            %          olbmo
             ----
Ohcejogas    80           7            13          249
Anáris      43           2,5          54,5        277
Gihttelis    16,5        80             3,5        368
Soađegilis  12          86,5           1,5        442
Oktiibuot    32          53            15         1336
                                                 
Anár lei logiid jagiid báhpaidhaga, ja omd. ohcejohkalaččat ledje
gesiid Jiekŋameara gáttis, nu ahte oahpahusge gillái.

Suoma soahti 1808 - 1809 botkkii stáhtalaš ja girkolaš oktavuođaid
Ruŧŧii.  Geaisár Aleksander I:a ulbmilin lei vuoitit
suopmelaččaid iežas beallái, ja Sápmige oaččui dáid ovdduin
oasis.  Rádjeortnetsoahpamuš meannudii Ruoŧa rájá olbmuid
varrugasat.  Fuopmášupmi giddejuvvui maid guovllu girkuid
huksemiidda.  Rádji ii eastán veaga ja báhpaid doaimmaid, ná
lestadiolaš osku beasai doaibmat ja leavvat.  Anár oaččui iežas
kapellána j. 1837 ja iehčanas searvegoddin dat beasai j. 1881.

Go sámegiella lei báhcán sordojuvvon dillái buot riikkain doaibmagohte
čuovvovaš jahkelogu álggus giela geavaheami bealis.  Ášši vudje
Sámi báhpat, Norggas Nils Vibe Stockfleth, Ruoŧas Lars Levi
Laestadius ja Suomas Jacob Fellman ( 1793 - 1875 ), Ohcejoga
girkohearrán 1819 - 1832.

Davvisámegiela girjjálaš tradišuvnna dáfus mearkkašahtti dalle lei
čáhcesullo girkohearrá N. V. Stockfletha bargu.  Ruoŧa-Norgga uniona
álgoáigge hálddahus lei miehtemielat sámiide, ja omd.  Stockfleth
sáhtii oamastit gávcci jagi girjjálaš bargui ja dutkamuššii.  Son
jorgalii ja doaimmahii 1830-logu rájis 20 girjji, ee. Ođđa
Testamentta, sihke lágidii giellaoahpa ja norgga-sámi sátnegirjji.

Laestadius bealistis hábmii julevsámi girjegiela ja jorgalii dasa
girjjálašvuođa.  Son geavahii sámegiela sárdnidettiin ja
oahpahettiin.  Laestadius meannudii dábálaččat negatiivvalaččat "
biro bilidan " oktasašgotti vuostá, muhto álbmotoahpahusa son oinnii
oskkolaš hástan ja dagai dovddusin mearkkašahtti sárgosiid, nugo
mat ealáhussii ja eallindábiide gullevaš sárgosiid, sámiid
oahpahusas.  Su váikkuhus dovdui kollegaid doaibmamis Suomage bealde
.

Jacob Fellman lei Suoma sámegielat álbmotoahpahusa ovddasvázzi.  Son
sárdnidii sámegillii ja attii olggos j. 1825 min riikka vuosttas
sámegielat girjjiid, Matteusa evanjgeliuma álggu, sálbmagirjji ja
girkogiehtagirjji.  Dat ledje čállojuvvon Ohcejoga suopmaniin su
iežas čállinvugiin.  Kátkismus-jorgalus almmustuvai 1856.

Go ovdal girkolaš doaimmahusat ledje dulkojuvvon Ohcejogas sámegillii
, j. 1824 geavahišgohte olbmuid iežaset giela.  Sierra gálduid
mielde 75% - 86% sámiin eai máhttán suomagiela, mánáid buohta dát
lohku lei vel stuorit.  Suomagiela ohppe easkka ráves olmmožin, ja
Fellman iskkai ovddidit iežasgielat álgooahpahusa, man son
jurddašii ovddidit maid suomagiela oahppama.  Fellmanis lei juo jagi
1821 gárvvisin sámegielat áppesa giehtačálus, muhto prentenlobi son
ii ožžon danin, go girku njunošolbmot ja leanaproavas eahpidedje
áppesa dárbbašlašvuođa ja dási.  Duopmokapitula jáhkii guhká
sámiid suomagiela dáiddu buorránit, jos álgooahpahus lei suomagielat
.  Duođalaččat senáhtta lei juo j. 1824 ávžžuhan gohčunreivviin
lágidit ohcejohkalaččaide iežasgielat kristtalašvuođa
oahppogirjjiid girkofoandda goasttádusain, muhto Fellman oaččui
prentehit dušše juo máinnašuvvon girjjiid.

Vehážiid duopmokapitula mieđihii doarjut sámegielat
katekehttaoahpahusa ja Stockfletha girjjiid geavaheami Ohcejogas.
Jagi 1848 senáhtta doarjugod~ii eatnigielat oahpahus- ja sárdnedoaimma
Ohcejogas ja Anáris.  Sámegieldáidosaš báhpat galge vuosttažettiin
válljejuvvot virggiide, dasgo lei fuopmášuvvon, ahte báhpat
geavahedjdulkkaid.  J. 1859 bessojuvvui dáiguin rahčamušaiguin
bohtosiidda: Anára kapellána E. W. Borg attii olggos anársámegielat
áppesa ja kátkismusa sihke Ohcejoga girkohearrá A. Andelin
davvisámegielat áppesa.  Andelin doaimmahii viđa jagis measta 1900
siidosaš sámegielat girjjálašvuođa oskkuoahpu ja juguhisvuođa
suorggis.

Jagi 1856 geaisár attii prográmmajulggáštusa vai ovddidivččii oppa
Suoma servvodaga ( omd. álbmotčuvgehusa bajideapmi ).  Logi jagi
ráhkkaneami maŋŋá addojuvvui vuosttas álbmotskuvlaásahus j. 1866.
Dán ovdal Suomas ledje sullii 200 skuvlameaštárá doallan skuvlla,
mat sulastahtte álbmotskuvlla.  Dasto ledje gili-, suohkan-,
katekehtta- ja eará skuvllat.  Ulbmilin lei leamaš dán rádjái
dušše ng.  báhpagažadeamis ja rihpain birgehallan.  Álggos ii
lean gielddain geatnegasvuohta vuođđudit álbmotskuvllaid.  Davimus
Sápmái vuođđuduvvui vuosttas álbmotskuvla Ohcejohkii j. 1878.

Lávki oahppogeatnegasvuođaskuvlla guvlui lei j. 1898
biirejuohkinásahus.  Dan mielde gielddat galge vuođđudit skuvllaid
nu, ahte mánát sáhtte iežaset eatnigillii oažžut oahpahusa.
Skuvlamátki galggai leat dábálaččat vuollelii 5 kilomehtera, juos
vejolaš.

Ásahus ii dahkan sámegiela geavaheami oahpahusas bákkolažžan.
Ohcejoga skuvllas - dalle Vuovdaguoikkas - addojuvvui dalle sámegillii
goit álgooahpahus.  Vuosttas sámeoahpaheaddji bođii Ohcejohkii
j. 1902.

Sámeguovllu gielddaid veahkadatovdáneapmi lei mannan jahkečuođis
oalle earálágan.  Jagiid 1750 - 1870 Ohcejohka seaillui seaiva
sámegieldan, vaikko vel olmmošlohku lassánii guovttegeardásažžan.

Eanodaga suopmelaš uhcitlohku stuorui duon áiggis eanetlohkun ja
Norgga rájá giddema maŋŋá 1852 máŋggat Eanodaga ja Guovdageainnu
boazosámit šadde ohcat guohtoneatnamiid Oarje-Anáris ja Soađegilis.

Anárii fárrejedje sihke sámit ja suopmelaččat, main šattai
mearkkašahtti uhcitlohku.  Duon áigge Suoma sámiid lohku stuorui 800
:s 1000:ii, muhto suopmelaččaid lohku šattai
maŋggageardásažžan ( sullii 750 ).

Riikka skuvlaortnet lei sámiide hui váttis.  Norggas j. 1837
gielddaláhka attii álggu dáruiduhttimii, dasgo dan mielde gieldda
virggiide sáhtte válljet dážaid, ja dárogiela geavaheapmi
dorjojuvvui muđuige.  Gielddat ožžo mearridit oahpahusgiela.
Dalle lei vel lohpi geavahit suoma- ja sámegiela kristtalaš oskku
oahpahusas.  Muhto 1870 oahpaheaddjit ávžžuhuvvojedje lasihit
dárogiela geavaheami ja 1880 vehážiid atnui váldojuvvon
dáruiduhttinpolitihkka dagahii dan, ahte sámegiella bázii dušše
oahpahusa veahkkegiellan.  Jagi 1905 sámegiela geavaheapmi
luohpahuvvui Norgga skuvllain ollásit guovttelogi jahkái.  (
Dáruiduhttimii gulai maiddái ásahahttit Suoma ja Ruošša
rádjáguovlluid dážaiguin, man politihkas čuovui j. 1902 láhka, man
mielde eatnama oaččui oamastit dušše dat álbmotlahttu, gii máhtii
ja geavahii dárogiela.  Dát ásahusat ledje fámus 1950-60-loguide,
vaikko velá dušše formála- laččat ).

Ruoŧa sámepolitihkka lei seammasullasaš go Norgga.  Vaikko Ruoŧa
oktiisuddadanpolitihkka ii mannan jahkečuođis čuohcán sámiide
seamma garrasit go suopmelaččaide ( geaid balle leat Ruošša
áššis ), skuvllas geahpeduvvui maid sámegielat oahpahus vehážiid.
Jagi 1877 šihttojuvvui, ahte ruottelaččat ja sápmelaččat
oahpahuvvojit oktan joavkun.  Garraseamus ruotaiduhttindoaimmat
dáhpáhuvve jahkečuođi molsašumis.  Girku siste sámegiella
seailluhii goit sajádagas oalle bures, eaige eanapolitihkkii guoskan
seammá ráddjehusat go gillii.

Suomas jurddašanvuohki vehádatgiela ektui lei mannan jahkečuođis buoret oassálágaid oskkolaš sivaid dihte, oassálágaid suopmelaččaid iežas čearddalaš morráneami dihte; suomagiellahan lei boahtán ovttaárvosažžan ruotagielain easkka j. 1863.

Tarto ráfi ( 1920 ) rádjái nuortarájá duohken ássan nuortalaččaid
girkolaš ja oahpahusdilálašvuođat ledje veháš earáláganat.
Báhčeveaijoga girkohearrá K. P. štšekoldina jorgalan Matteusa
evanjgelium almmustuvai j. 1894 ja manjit jagi son attii olggos
maiddái nuortalaš giela-ruoššagiela áppesa.  Dat ledje
prentejuvvon kyrillalaš bustávaiguin.  Njoammelgeavgnjás lei fásta
báhppal jahkái 1917.  Suonnjelis lei tsasouna, ja jagis 1888 doppe
doaimmai dálvet skuvla, gos lei ruoššalaš oahpaheaddji.  Sáhttá
máinnašit, ahte Guoládagas ledje golbma álgoskuvlla.  Guoládaga
sámiin máhtte lohkat duoid áiggiid dušše 5 %.  Jagiid 1928 - 1939
Suonnjelis lei suopmelaš skuvla.


1.7.7 Lestadiolaš osku Suoma sámiid dáfus

Suoma sámiide Lars Levi Laestadiusa ( 1800 - 1861 ) doaibman lea
dovdon vuosttažettiin su vuođđudan lihkadusa bokte.  Laestadius
lei mannan čađa persovnnalaš kriissa ja morránii Gárasavvonis
j. 1846.  Son fikkai šigolaš buorádussii, ee. juguhisvuhtii girku
siste, ja su njuolggočoalat ja álbmoga gielain dollojuvvon sártnit
geasuhedje olbmuid.  Fargga Laestadius skuvlegođii sárd- nijeaddjiid
, geat oahpahedje čoakkalmasain viiddis guovlluin.  Lihkadus leavai
johtilit Ruoŧa davveosiin Durdnosjoga leahkái, Suoma Sápmái ja
Finmárkku gáttiide, sihke maŋŋá Nuortabađaeatnamii.  Dán áigge
lestadiolaš osku lea áidna morránan lihkadus ja Suomas das leat
eanemus guottiheaddjit.

Vaikko lestadiolaš lihkadusa deháleamus giella lea leamaš
suomagiella, lei dat álggos erenoamážit sámiid lihkadus.
Sámeguovlu lei hui heivvolaš morráneami leavvamii ee. danin, go
báhppa hárve gearggai olbmuid lusa ja earáge searvegotti doaibma lei
unnán.

Sárdnideaddjit ožžo áigái iešbirgejeaddji lihkadusa, mii
ollašuhtii miellahtuidis dárbbuid ja mas ii rihpaide ja suttuid
ándagassii oažžumii dárbbašuvvon olggobeale báhppa.  Laestadiusa
jápmima maŋŋá iske mánjgasat jorgalit sealggiset searvegoddái.
Lihkadus viidánii sámiid lunddolaš oktavuođain, omd. fulkkiid
deaivvademiin, márkaniin ja gávpemátkkiin.

Lestadiolaši lihkadusas, mii gilddii buot vieris váikkuhusaid, lei
vissásit leamaš sápmelašvuođa seailluheaddji ja čeardda
identitehta nannejeaddji váikkuhus.  Laestadius lei dutkan maid
sápmelaččaid mytologiija, ja gieđahalai dan maiddái iežas
sártniin.  Go son sárdnidii boares oskumušaid vuostá, de
guldaleaddjiin sáhtte badjánit jurdagat sámiid mihtilmasvuođa birra.


1.8  RIIKKAID RÁJÁT SÁMEEATNAMII

Sámeguovlu ii vel ovdal 1700-logu gaskkamuttu gullan erenoamážit mange riikii.
Dat ledje goit juo guhká iskan nanosmahttit válddiset Sámeeatnamis.
Juo 1200-logus, birkelaš áigge álggus, lei vuohttimis lassánan gilvvohallan.
1300-logu rájis 1600-lohkui dáistaleapmi davvi návddašaneatnamiin lassánii.
Vasa-gonagasaid áigásaš soađit ja duššadanmátkkit vahágahtte Davveluovtta davverittuide fárren dáloniidge.
1700- ja 1800 -loguin davveguovllu rádjágeavvamat bidgejedje Sámeeatnama sierra riikkaid sisa.

Váldepolitihkalaš ulbmiliidda gulle sihke vearroguoddin ja sámiid
jorgaleapmi kristtalaš oskui.  Buot garrasepmosit váldepolitihka
bálvalii sámesiiddaid návddašaneatnamiidda leavvan ođđaássan, man
Ruoŧa gonagas garrasit doarjjui.

Sámeeana geasuhii riggodagaidis geažil ( meahccevallji, dorkkas,
árvoguolli ) ja dan geažil, ahte dat lei Jiekŋameara lahka.  Davás
johte sihke gávpejasat, main šadde dasto sámiid vearuheaddjit ja
girkoolbmát.  Omd. Juhán III ávžžuhii bismma j. 1574 mearridit
sámegieldáidosaš báhpaid Giema Sápmái, dasgo Giema kapellánat ledje
johtán doppe iežaset vuoittu dihte eaige jorgalan dihte olbmuid
buorádussii.


1.8.1  Birkelaš áigodat

Birkelaččat ledje sámegávppi hárjeheaddjit ja sámevearu guoddit gaskaáigge.
Sii ledje Nuortabađaeatnamii ásaiduvvan ođđaássit, guđet dáide leat eret Oarje-Suomas.

Máidnasa mielde Ruoŧa gonagas nannii 1270-logus birkelaččaid
vuoigatvuođaid sámegávpái ja vearroguoddimii.  Máinnas sáhttá leat
iežaset birkelaččaid hutkan.  Birkelaš vearuhusas vearuheaddjit
luohpadedje oasi sámiin ožžon sállašis ( vearus ) birkelaš
njunnožii, gii luohpadii fas oasi das kruvdnui.  Kruvdnui
Sámeeatnamis boahtán vearroboađuin lei várra viehka uhca ekonomalaš
mearkkašupmi.  Oaivedárkkuhussan leš leamaš kruvnnu válddi
stuorrudeapmi.

Seamma áigge birkelaš vearuhusain šadde máŋggat sámesiiddat maiddái
dážaid ja nuppážii Novgoroda namas johtán gárjillaččaid vearuhusa
vuollái.  Máŋggageardásaš vearuhusa garvima várás eai ovdamearkka
dihte, anáraččat álo čuvvon dálvesiidaortnega, muhto ásse eanaš
oasi dálvvis bieđgguid sohkaguovlluin.  Dálveviesuide sii bisánedje
dušše fal girkobasiid ja márkaniid áigái.

Go ruottelaš dáloniid, mat bohte Davviluovtta oarjerittu, ja
birkelaččaid ovddut beaškkehedje oktii, de addojuvvui
ng. Telgešiehtadus j. 1328.  Das addojuvvui dáloniidda vuoigatvuohta
vuoluštit sámiid ja mearriduvvui, ahte " ii oktage oaččo hehttet
daid johtti meahcceolbmuid, mat álbmotgielain gohčoduvvojit "
lappalainen " meahcásteamis, iige maiddái oaččo eastit
máinnašuvvon birkelaččaid, mat johtet sámiid lusa, orostallamis
sin luhtte dahje máhccamis eret sin luhtte ".

Gustaf Vasa loahpahii birkelaš vearroguoddima 1551, goas dat
ordnejuvvui ođđasit nu, ahte vearut čoggojuvvojedje kruvdnui-
vaikko vel birkelaččaid bokte.  Jagi 1603 rájes vearuheaddjin
doibme ( eai-birkelaš ) sámefálddit.


1.8.2 Sámeeatnama ásaidahttinpolitihkka ja dáistaleapmi
    návddašanguovlluin 1300 - 1600 -loguin

Ovdal go Suoma sámit šadde Ruoŧa vuollásažžan ja sin eana šattai
Ruoŧa vuollái, de sáhtte dálonat viehka friddja vuoluštit sámiid.

Jagi 1323 Ruoŧa ja Novgoroda gaskka dahkkojuvvon Nöteborga
ráfisoahpamušas mearriduvvui rádjá johtit Gárjila gutko bokte
Bassejoga njálbmái.  Linnjá davábeale guovllut šadde Novgoroda
vuollái, muhto ráfiáigi bázii oanehažžan.  Juohkehaš dulkogođii
soahpamuša iežas ávkin ja buorrin.  Ruoŧŧa álggahii fámolaš
ásaidahttindoaimma rájá nuortta ja davábealde, man čuovui muhtumin
juoba vearjjuide dorvvasteapmi.  Sámeeatnama fásta ásaidahttin
šattai vehážiid riikka oaiveulbmilin.  Dáloniid friddja
vuoigatvuohta vuoluštit sámiid dohkkehuvvui juo ovddabealde
máinnašuvvon Telge šiehtadusas ja vel ng.  Telge reivves j. 1340.

1400-logus gilvu davvi návddašanguovlluin lassánii.  Vuosttas
novgorodalaš-gárjillaš duššadanmátki dahkkojuvvui Giemajoga
gáttiide jagi 1411.  Dan maŋŋá dahkkojuvvon duššadanmátkkiin
ledje bahámusat 1490 ja 1496 dáhpáhuvvan váinnut Giema ja Durdnosa
suohkaniin.  Váinnuid dihte máŋggat dálonat báhtaredje sámiid
guovlluide.

Ássanguovlluid leavvama mielde bohciidedje riiddut sámiid boares
árbevirolaš vuoigatvuođaid ja dáloniid riekteoainnuid gaskii.
Riiddut dagahedje iešválddálašvuođaid ja veahkeválddálašvuođaid.
Nuba dan maŋŋá, go Gustaf Vasa 1550-logu álggus almmuhii sámiid
iežas riikka vuollásažžan, šattai hálddašeaddji mánjgii
seahkanit sámiid ja ruottelaččaid gaskavuođaide ja čujuhit sámiid
árbevirolaš vuoigatvuođaide.

Sámeeatnama laktin Ruŧŧii dáhpáhuvai nu, ahte hálddašeaddji
 dutkkahii Vásterbottena fáldái ( gohčunreivviin j.  1549 )
 sámesiiddaid rájáid gitta Oarjemeara ( Norgga riddu ) rádjái.
 Rájáid čilgema maŋŋá Gustaf Vasa dovddastii sámiid Ruoŧa
 vuollásažžan j.  1551, ja válddii siiddaid suodjalusas vuollái ja
 mearridii daid máksit vearu dušše Ruŧŧii j. 1553.

Vuosttas geardde máddin boahtán ođđaássiid friddja
vuoluštanvuoigatvuohta Sámeeatnama ektui ráddjejuvvui Gustaf Vasa
reivviin j. 1544, mas fuolakeahttá son oidigođii ruoššaid ja
dánskalaččaid vuostá oaivvilduvvon rádjápolitihkain rádjáguovlluid
ja Sámeeatnama ásaidahttima.

Mearrejagiin dahkkojuvvon ráfisoahpamušaiguin loahpahuvvojedje
soađit 1500-logu álggogeahčen.  J. 1570 Ruoŧa ja Ruošša gaskkas
buollái goit 25-jahkásaš soahti, man áigge guktuid beale
duššadanja mávssáhanmátkkit joatkašuvve ain garraseabbun.
Árbedieđu mielde rievidedje Davvemearabađa dálonat Pekka Vesainen
njunnošis Vieni Kannasluovtta gávpoga j. 1589.  Manjit jagi várra
Giema ja Durdnosa guovlluid birkelaččat dahke rievidanmátkki
Guoládahkii ja Beahcámii, goas ee. Beahcáma kloasttar ja
nuortalašsámiid gilit duššaduvvodedje.  Seamma áigge ruoššat
bolde logiid dáluid Giemajoga vuolágeahčen ja Davvemearabađas.
Sámit šadde gillát dákkár duššadanmátkkiin, ja daidda čujuhit
máidnasat čuđiid birra.
 
Ráfisoahpamuš čállojuvvui vuollái Teusinas 1595.  Durdnosa ja Giema
Sápmi bođiiga gullat Ruŧŧii.  Rádjá Ruošša vuostá jođii Guossáma
Idjaváris Giemagili ja Suobbada sámesiiddaid bokte Anárjávrri
Gámassullui ja doppe Várjjatvutnii ( g. gárta 5 ).

1600-logu álggus, Karl IX áigge Ruoŧa hálddahuslaš doaimmat davvin
garre.  Ulbmilin bođii Finmárkku rittu, Ruošša Sámi ja
Vilgesmeara vuolušteapmi.  Go Ruošša biehttalii ráđđadallamis
sámesiiddaid vearuheamis, oaččui Ruoŧŧa vuot siva álggahit
soahtedoaimmaid.  Karl IX attii jagi 1609 mearrádusaid fallehit
Guoládahkii ja Vilgesmerrii.  Ráđđejeaddji jurdagat stuorra riikkas
eai goit ollašuvvan ja jagi 1613 Knäreda ráfis Ruoŧŧa luobai
gáibádusain Finmárkku riddui Várjjagis oarjjás.  Ruošša Sápmái
gulli gáibádusain Ruoŧŧa luobai jagi 1619 Stolbova ráfis.

Friddja vuolušteapmin álgán Sámeeatnama ásaidahttin rievddai
mearrediđolažžan 1600-logu gaskkamuttu maŋŋá.  Vásterbottena
eatnanhearrá Johan Graan vuođđudalai jagiid 1670-73 ráđđedeaddjái
sádden reivviinis, mo sámit ledje dárbbalaččat ruvkeindustriijas
veahkkebargin ja manin lei dehálas ásaidahttit Sámeeatnama eanet
ássiiguin.  Jagi 1673 eatnanhearrá vuođustii viiddis
muittuhančállagis, mii vuođđuduvai su iežas dovdamušaide Luleju
Sámi dilálašvuođain dan, ahte ođđaássit sáhtášedje ássat ovttas
sámiiguinnu, ahte das ii boađášii sámiide matge vahágiid.  Guktuid
álbmogiid eallindábit ja ealáhusat ledje Graana mielas nu earáláganat
ja Sámeeatnamis ledje nu ollu jávrrit, ahte sámiid bivdoráđit eai
reahkkán daid beaktilis guolásteapmái.

Karl XI attii j. 1673 vuosttas Sámeeatnama ásaidahttinplakáhta (
Graana muittuhančállaga vuođul ).  Sámeeana galggai dál
ásaidahttojuvvot eanet nu, ahte ávdin ja geavatkeahtes eana, mas
sámit eai sáhttán oažžut alcceseaset mangelágan ávkki, rievdaduvvo
suopmelaččaid ja ruottelaččaid doaimmas niito- ja guohtoneanan.

Sámeeana galggai dál earuhuvvot ruottelaš ja suopmelaš searvegottiin
ja juhkkojuvvot sierra suohkaniidda ja guovtte proavasgoddái, dahje
nuppiiguin sániiguin meroštallojuvvot ásaidahttindoibmii guoski
guovlu.  Plakáhta mielde sámerádjá galggai earuhit Sámeeatnama
dáloniid eatnamis.  Muituimerkemat sámerájás leat juo jagis 1584,
muhto ásaidahttinplakáhta vuođul Davvemearabađa eatnanhearrát
nannejedje dan virggalaččat j. 1686.  Dat šattai seammás Suoma ja
Davvemearabađa davverádján.  Suoma davverádján johtti sámerádjá lei
njuolgga joatkka Ruoŧa beale rádjái, mas lea manjit historjjás
leamaš erenoaámaš mearkkašupmi sámi vuoigatvuođaide Ruoŧas.


Gárta 5

Sámi ja látti rádjá jođii 1600-logus sullii njealjelogi rádjáčuoggá
bokte ja luddii vitnjut oppa dálá Lappi leana Guossáma máttabealde
Sonkamuotkái, Muonio ja Eanodaga dálá rádjái.  Rájá dárkilis
johtimis ledje sierra oainnut.  Gárttas oidno maid Teusinas j. 1595
sohppojuvvon rádjálinnjá Ruoŧa guovllu ja Ruošša Sámi gaskii.  (
Leena Heikkola, 1982, mielde. )

Jagi 1695 addojuvvui nubbi ásaidahttinplakáhtta, mii muđui lei
ovdditlágan, muhto das gildojuvvui meahcceboaldin, mii dagahii
sámiide vahágiid.  Dat bázii goit guoros gielddusin.

Jagi 1749 addojuvvon gonagaslaš bargonjuolggadus merrii Sámi
ásaidahttima dalle, go Suopma gulai Ruššii.  Dan mielde ođđaássi
sáhtii eatnanhearrá šiehtadusain oažžut 15 jagi vearrofriddjavuoda
.

Ođđadáluid vuođđudeapmi dahkkojuvvui vel johtileabbun geaisárlaš
julggaš'tusaiguin jagiin 1858 ja 1877.  Dáid njuolggadusaid mielde,
mat mearridedje Sámi ásaidahttima vuođđuduvvojedje gihlligoddái 572
dálu jagiin 1830-1901.  Suohkaniid mielde dáluid vuođđudedje
čuovvovaččat:

Eanodat        47
Anár         104
Gihttel       210
Muonio         36
Soađegilli   118
Ohcejohka      57

Ođđadáluid vuođđudemiid Sámeatnamii atne nu čielggasin, ahte dat
ii gal gáibidan maidige čilgehusaid.  Dasgo dat fásta ássanguovlut
ovddidedje riikka leavvama ja nanosmuvvama, stáhtaváldi doarjjui daid
fuolakeahttá sámiin.
 

1.8.3  Rádjáordnemat 1700- ja 1800-loguin

Gilvvohallan Sámeeatnamis lassánii 1700- ja 1800-loguin.  Vaikko
Ruoŧa kruvdnu lei juo 1500-logus julggáštan sámiid riikka
vuollásažžan, lei Sámeeatnama sajádat goit eahpesihkkar vel
1700-logus-ge.

Stuorra Davvesoađi boađusin dahkkojuvvon Ođđagávpoga ráfi ii
rievdadan davvi rájáid.  Norga gáibidii goit rádjegeavvama ja nu oppa
1740-logu ráđđádalle garrasit, dutkojuvvojedje gárttat ja
návddašanguovllut.  Rádjásoahpamuš vuolláičállojuvvui Dánmárku
-Norgga ja Ruoŧŧa-Suoma gaskkas Strömstadas j. 1751.
Giehtaruohttasa ja Ohcejoga gaskasaš oktasašguovlu juhkkojuvvui nu,
ahte Norgii bohte Guovdageainnu ja Kárášjoga viiddis duottarguovllut
oarjin.  Máddin galggai leat čáhcejuoga ja nuortin Deatnu.  Rádjá
gessui Golmmešoaivvi rádjái.  Ná šattai Suoma davverádjá ( g. gárta
6 ).

Soahpamuša ráhkadeaddjiin dáiddii leat oaidnu sámiid
oktiigullevašvuođas.  Rádjá galggai johtit Atlántii ja
Jiekŋamerrii, nuppe dáfus Davveluktii luoiti čážádagaid gaskka.
Ovdal rádjásoahpamušaid ledje dutkojuvvon sámiid ja bohccuid
johtolagat, maid eai háliidan botket.  Rádjásoahpamužžii
laktojuvvui sámiide guoski lassebeavdegirji, mii lea gohčoduvvon
sámiid Magna Chartan.  Lassebeavdegirjji 10. paragráfas daddjojuvvo:
"... dasgo sámit dárbbašit guktuid riikkaid eatnamiid, de sis galgá
leat lohpi boares vieruid mielde čavččaid giđaid johtit
boazoealuideasetguin rájáid badjel nuppi riikii, ja sis galgá leat
seammá vuoigatvuohta go eará álbmotlahtuin geavahit eatnama ja gáttiid
ealliideaset ja iežaset buorrin.  Sii galget dalle ustitlaččat
vuostáiváldojuvvot, suodjaluvvot ja veahkehuvvot, maid soađi áigge
, mii ii galgga moge rievdadit sámiid dili, buot unnimus galget
vieris sámit šaddat gillát soadis, iige sin galgga bidjat makkárge
veahkaválddi vuollái, muhto sii galget álo giehtadallojuvvot dego sii
livčče iežas riikka vuollážaččat ledje dal goappá bealde
ihkinassii ".  Lassebeavdegirjjis seammá go rádjegeassima
ráhkkananbarggus hállojuvvo maid sámeálbmoga seailluheamis ".

Sámit galge dán maŋŋá máksit vearu ovtta riikii.  Sis bohte Norgga
dahje Ruoŧa álbmotlahtut dan mielde man beale rájá sin dálveeatnamat
ledje.  Lassebeavdegirji lea adnojuvvon hui dehálaš soahpamužžan,
dasgo dat lea boarráseamus sámiid vuoigatvuođaid čielgasit
dovddasteaddji riikkaidgaskasaš soahpamuš.

Strömstada soahpamuša dahkama maŋŋá lei riikkain šat okta
oktasašguovlu Jiekŋameara gáttis, Várjjatvuona máttagáttis
norgalašruoššalaš " faellesđistrikt ", oktasašguovlu, mii olii
Suoma bealde Ceavetjávrri-Neavdánjoga guovlluide.  Go Suopma jagi
1809 laktojuvvui Hámmana-ráfis Ruššii, bohciidii Davvi-Skandinávia
guovllus leabuhisvuohta erenoamážit Ruošša váldefiggamušaid
geažil.  Ruoššas lei beroštupmi oažžut suttes hámmaniid
Jiekŋamerrii ja gáibidii rájáid ođđasit ordnema Norggain.  Jagi
1751 dahkkojuvvon ráját seilo ovddežis, muhto oktasaš guovlu,
faellesđistrikt, sohppojuvvui jagi 1826 juohkit riikkaid gaskka.
Nuorta Giema Sámis Ruošša vearroguoddin ( oktasaš vearuhus ) nogai
j. 1810, muhto rádjegeavvan lei easkka j. 1830.


Gárta 6.

Suoma dálá davverádjá šattai Strömstada ráfisoahpamušas j. 1751.
Giehtaruohttasa ja Ohcejoga gaskasaš oktasašguovlu juhkkojuvvui nu,
ahte Norgii galge gullat Guovdageainnu ja Kárášjoga viiddis
duottarguovllut Deanu ráji.  Rádjá gessojuvvui Golmmešoaivvi rádjái
.  ( Leena Heikkola, 1982, mielde. )

Jagi 1826 soahpamuš mearkkašii Sámeeatnama loahpalaš smávvema
sierra riikkaid gaskka.  Dat ii šat váldán vuhtii jagi 1751
dahkkojuvvon soahpamuša, dasgo Ruošša oinnii, ahte dat ii šat
geatnegahttán dan.  Dahkkojuvvon rádjásoahpamuš lei Norgii ávkkálaš
, dasgo rádjá čuovui sullii Báhčaveaijoga ja guđii stuorámus oasi
Jiekŋameara gáttis Norgii buhtadussan Ruššii guđđojuvvon Boris
Gleba girkobáikkis Báhčaveaijoga oarjegáttis, gos Ruoššas ledje
hálddus joga guktot gáttit.  Norga oaččui mearragátti nuorttás
gitta Jakoba dahje Vuoremajoga njálmmi rádjái.  Ohcejoga ja Anára
sámiide soahpamuš mearkkašii jahkásaš johtinbálgáid boatkaneami.

Dasgo soahpamuš lei Ruššii ávkkeheapmi, dat jotkkii riiddu ja
gáibidii iežas váldegotti sámiide lobi geavahit árbevirolaš
johtolagaid.  Sámit šadde dego politihkalaš speallanboallun.

1820-logu loahpageahčen álggahuvvojedje stáhtaid gaskkas logiid
jagiid bistán ráđđádallamat.  Dat ožžo álgguset Ruošša
figgamušain viiddidit guolástusvuoigatvuođaidis Jiekŋamearas ja
riidduin, mat bohciidedje ođđaássiid ja boazodoalliid ja sámiid
sierra ealáhusaid gaskii.  Sámiid dilit ledje ođđa rájáid geassima
maŋŋá leavuheamit ja moaivái.  Váttisvuođat ledje Ruoŧa ja Norgga
gaskkas, muhto erenoamážit Suoma ja Norgga gaskkas.
čuoččuhuvvui, ahte Norgga bohccot guhto Suoma goahcemuorravuvddiin
olu eambbo ja guhkit go Suoma bohccot Norgga bealde.  Áššis
ráđđádalle Várjjagis, ]bos, Petersburgas ja Stockholmmas.  Go
Norga ii miehtan ruoššaid gáibádusaide, de loahpas Ruošša geaisár
šiehtai gokčat Norgga boazoolbmáin Suoma ja Norgga rájá jagi 1852,
man maŋŋá Strömstada lassebeavdegirjji soahpamuš ii šat lean fámus
dán rájá buohta.  1854 ásahuvvui Norggas fas, ahte Suoma ja Norgga
boazoolbmáin ii lean šat vejolašvuohta beassat nuppi váldegoddái.

Rájáid giddemat váikkuhedje čiekŋalit sámiid eallimii.  Álggos
bohccuid johtolagaid ii sáhttán dieđusge lunddolaččat gohcit
dárkilit, erenoamážit go bohccot ja olbmot ledje hárjánan johtit
rájáin beroškeahttá.  Norggas olbmot leabuhuvve ja eahpidedje
Ruošša " suollemas dárkkuhusaid ".  " Sámiid dihte dat eai moive
eatnamiid ja almmiid, muhto duohken fertejit leat eará figgamušat "
.  Eará figgamušat ležžet guoskan guolle-, dorkkas- ja
gordnegávppi lasiheami.

Go rájáid gohcigohte dárkileappot ja go ásahedje ráŋggáštusaid
rájáid rihkkumis, de easkka rádjegiddemat ollašuvve.  Dat čuzii
buot garrasepmosit Norgga boazodollui.  Ealliid fertejedje gáržžes
guohtoneatnamiid dihte njuovvat, ja guohtoneatnamiid iske seastit
erenoamáš doaimmaiguin.  Veháš áiggis omd.  Finmárkku bohccot
geahppánedje olu das, maid dat ledje j. 1852.  Norgga stáhtas eai
boazoolbmát ožžon máŋggelágan veahki, dasgo sin ealáhusvuohki
adnojuvvui dáloniid eallindábi ektui hui primitiivvalažžan.

Váttisvuođat bággejedje boazosámiid fárret viidásut eatnamiidda.
Logit bearrašat fárrejedje Ruoŧa beallái, gos vel lei lohpi fárret
Suoma beale dálveguohtoneatnamiidda.  Jagi 1889 Ruošša gilddii
Suoma ja Ruoŧa rájá alde bohccuid guođuheamis, goas máŋggat
bearrašat fárrejedje fas Norgga beallái, oassi máddelebbui Ruoŧa
Sápmái.  Máŋggat bearrašat fárrejedje maid Suoma beallái
Oarje-Anárii ja Soađegili davveosiide, Suobbadii, man ovddeš
vuovdesámi kultuvra lei áibbas jávkan ja suddan oktii ođđaássiiguin
juo 1700-logus.  Johttisámiid boazodoalu buorre bealli lei, ahte dat
lei dynámalaš ja vuogáiduvvi ealáhusvuohki.  Go bohccot ledje
ollesáigásaš geahčus, sáhtte bohccuid fidnet ođđa guovlluide,
vaikko muitalit ahte stuorra čorragat gárgidedje ovddeš
guohtoneatnamiidda.

Jagiid 1852 ja 1889 rádjegiddemat ledje stuorámus sivat johtti
boazodoalu váttisvuođaide 1800-logu loahpageahčen.  Dat ledje
badjin stivrejuvvon mearrádusat, mat ožžo áigái stivrekeahtes
fárremiid ja mat biđgejedje johtinortnega.  Dat biđgejedje
ekologalaččat ja ekonomalaččat oktii gulli guovlluid Suoma,
Ruoŧa ja Norgga Sápmái.  1800-logu loahpageahčen lassánedje maid
boazosuoládeamit.  Seamma áigge oaččui maid Gárasavvona girkohearrá
Lars Levi Laestadius sámiid gaskkas áigái garra ja ekstáhtalaš
lihkadusa, man leavvamii rájáid giddemis čuvvon váttis áigi attii
buriid vejolašvuođaid.


Gárta 7.

Sámiid fárren riikkas nubbái ja Suoma siskkobealde.
Fárremat oarjerádjeguovllus dáhpáhuvve dan sivas, ahte ráját giddejuvvojedje jagi 1852 Suoma ja Norgga gaskkas ja Suoma ja Ruoŧa gaskkas jagi 1889.
Nuortarájá alde njuolat čájehit nuortalaččaid  fárrema joatkkasoađi maŋŋá ( Samuli Aikio, 1985, mielde ).


1.8.4 Nuortalaččaide guoskan rádjeordnemat

Nuortalaččat leat Beahcáma ja dan oarjjebeale guovllu,
Oarje-Guoládaga álgoássit, maidda suopmelaš ja skandinávalaš
váikkuhusat eai leat guoskan, muhto geat dan sadjái sihke hálddahusa
ja oskku beales leat leamaš gárjillaš-ruoššalaš váikkuhusa vuolde
.  Go dátge guoskkahus goit lei hui veháš, nuortalaččain seillui,
erenoamážit Beahcáma siseatnama Suennjelis, árbevirolaš
eallinvuohki guhkit go eará sámiin.

Novgoroda váldi olii Guoládaga Sápmái manjimustá 1200-logus ja jagi
1326 dahkkojuvvui dasa guoski rádjesoahpamuš Dánmárku-Norgga ja
Novgoroda gaskii.  Easkka dan maŋŋá go Moskva jagi 1478 bođii
Novgoroda válddi árbejeaddjin, álgá leat eanet diehtu sámi máttuid
birra Várjjatvuonas nuorttás.  Ođđa ráđđejeaddji nannii iežas
sajádagas huksemiin Guoládatnjálbmái hirsaráhkkanusa jagi 1582, mii
maŋŋá lei dehálaš Ruošša, Ruoŧa ja Dánmárkku-Norgga
gaskavuođain.

Seammá áigge go Guoládatnjálmmi ráhkkanus huksejuvvui, oaččui maid Beahcáma greikalaš-katolalaš girku saji Guoládat Sámis.

Ruošša duođalaš ovddasteaddjin šattai Beahcámii 1530-logus
vuođđuduvvon Bassi golbmaoktavuođa kloasttar, man háldui bohte
viiddis eatnamat ja guollečázit.  Nuortalaččat váidaledje mánjgii
Moskva cárii kloastara hárjehan soardimis, dassážiigo Biehtár
Stuoris dutkkahii ášši vuđolaččat, hilggui munjkkaid váidalusaid
ja naakkuid, ja gomihii buot ovddit cáraid, kloasttara gielis
váidalusaide vuođđuduvvan grámotaidge ( skeanjkagirjjiid ), ja ná
nuortalaččaide máhcahuvvojedje vuoigatvuođat.  Dát dilli
joatkašuvai J. J. Mikkola mielde sullii 70 jagi, dassášiigo
nuortalaččaid guollečázit fas laigohuvvojedje vierrásiidda ja
Ruošša Sámis álggii sámiid ekonomalaš bahkadus, mii bisttii gitta
Nikolai I áigge rádjái.  Beahcáma ásaidahttin álggii maid kloastara
vuođđudeami maŋŋá.

Jagi 1826 Norgga ja Ruošša gaskasaš rádjeordnemat guske maid
nuortalaččaid.  Mearriduvvon rádjá earuhii Suoma sámiid
Jiekŋmearas ja luddii oarjjimus nuortalaš siidda, Njeavdáma,
guovtte oassái nu, ahte dasa gullan nuortalaččat šadde Norgga
álbmotlahttun ja sin boares čakčaguolástanjávrrit báhce Suoma
beallái.  Rádjá guoskkai maid Báhčaveaijoga nuortalaččaid, geaid
návddašanguovlu juohkásii guhkkodahkii Norgga ja Ruošša gaskan,
muhto Ruošša várrii sidjiide jagi 1834
luossaguolástanvejolašvuođaid sin boares guolástansajiin Norgga
bealde.  Dain sii maŋŋá luhpe dážaid máksán buhtadusa vuostá.  Ná
ledje nuortalaččaid guovllut juo 1800-logus juhkkojuvvon golmma
sierra riikka ( Norgga, Ruošša ja Suoma stuorrafurstagotti ) gaskka
.

Go Tarto ráfisoahpamušas jagi 1920 Beahcán laktojuvvui Supmii,
mearriduvvui ođđa rádji johtit njuolggo sárggisin Bealljeduoddaris
muhtin čuoggái Giehkirnjárggas.  Rádjá luddii njealjádasa Suennjela
nuortalaš siiddas oktan dálvesiiddainis Sovjetlihtu beallái ja guđii
gili eanaš sohkaguovlluid Supmii.  Ođđa rádjá mearkkašii maid
oktavuođaid boatkaneami nuortabeali ránnjásiidii, Njuohttejávrái.
Nuortalaččaide ii mearkkašan maidige dat, man riikii sii bohte
gullat.  Sidjiide lei dehálut seailluhit sohkaguovlluideaset, main
sii ožžo ealáhusaset.  Nuba sis bohte Suoma dahje Sovjetlihtu
álbmotlahtut dan mielde, goappá riikka beallái sohkaguovllut ledje
báhcán.

Suoma beallái bohte 443 nuortalačča, main 229 ledje Suennjelis eret
ja 214 buori muddui eallinvugiineaset luohpan Báhčaveai- ja
Beahcánjoga gáttiin ássan, Báhčaveaijoga ja Beahcáma sámesiiddaide
gullan nuortalačča.  Sovjetlihtu beallái báhcán nuortalaš
sámesiiddat ( Muotki, Njuohttejávri ja Sarvves )
kollektiviserejuvvojedje 1920- ja 1930-loguin ja daid veahkadat
sirdojuvvui Guoládatnjárgga sisosiide ovdal 1970-logu. ( g. maid
gártta 2. ).

Stáhta huksehii jagi 1927 Suennjela guvlui ođđa dálvesiidda, mii
bealistis dáhkidii dan, ahte árbevirolaš eallindábiid sáhtte joatkit
gitta nuppi máilmmesoađi rádjái.  Sámi čuvgehussearvi evttohii -
bohtosiidhaga - jagi 1983, ahte Suennjelis boađášii sámekultuvrra
suodjalusguovlu nu, ahte matge olggobeale fámut eai sáhtášii
seahkánit Suennjela áššiide.

Nubbi máilmmesoahti buvttii nuortalaččaide mielddistis ođđa
váttisvuođaid ja moivviid.  Juo dálvesoađi áigge sii šadde
evakkomátkái, eaige stuorámus oassi sis beassan ruovttuguovlluide
oppajoatkkasoađi áiggege.  Gaskaboddosaš ráfisoahpamuš jagi 1944
rievdadii oppa Sámi soahtešilljun ja nuortalaččaid evakuerejedje
dalle Gaska-Nuortabađaeatnamii.  Nuortalaččaid ássanguovllu, nugo
oppa Sámi, sparaidahtte stuorra vahágat ja soahti mearkkašii stuorra
boazojápmimiid buot guovlluin.  Go soađi maŋŋá Beahcán
luohpaduvvui Sovjetlihttui, de badjánii fas gažaldat, goappá riikii
nuortalaččat gullet.  Sin siidačoahkkin šiehtai, go lei
ráđđadallan suopmelaš eiseválddiiguin, ahte Supmii evakuerejuvvon
nuortalaččat báhcet Supmii.  Dasgo sii eai virggálaš riekteoainnu
mielde oamastan luohpaduvvon guovllus eatnama, de eai sin sáhttán
ásaidahttit eanahánjkenlága ( 396/45 ) mielde nugo eará sirdoveaga.

Nuortalaččat ledje sierra joavku soađi maŋŋá čađahuvvon
ásaidahttinpolitihkas, ja danin sin várás ásahuvvui sierra láhka.

Nuortalaččat ásset dál Avvila ja Njeallima gaskasaš guovllus (
eanaš Beahcáma siidda ja Báhcaveaijoga siidda nuortalaččat ) sihke
Njeavdáma guovllus, man guovddažin lea čeavetjávri (
Suennejel-siidda nuortalaččat ).  Ásaidahttindoaimmat
luohpahuvvojedje jagi 1952.


1.9  SÁMIID VUOIGATVUODAHISTORJJÁS

Sámeeanan ( Lappmark ) lea gohčoduvvon dat guovlu, gos dolin
ráđđii sámiid árbevirolaš dábiid čuovvu gittaopmodatvuoigatvuohta
ja -juohku.  ( g. Heikki J. Hyvärinen " Sámiid gittaopmodat min
riekteortnegis ". )  Dan máttabealde lei Dánmárkui ( Norgii ),
Ruŧŧii, Supmii ja Sovjetlihttui mearriduvvon riikkarájáiguin
juhkkojuvvon viidodat.  Dáloniid riikan lea namahuvvon ( Ruoŧa-Suoma
) guovlu, gos ráđđii Ruoŧa čállojuvvon láhkii vuođđuduvvi
gittaopmodatjuohku.  Sámeeatnama earuhii dán dáloniid eatnamis
eiseválddiid mearridan sámerádjá.  Sámeeana juohkášii siiddaide.

Ovdal Ruoŧa kruvnnu váldeáiggi ( ng. birkelaš áigge ) sámiin orru
leamen iežaset guovllus Ruoŧa lága mielde vuoigatvuohta
meahcástussii.  Sámit eai lean Ruoŧa kruvnnu vuollásaččat, ja
dáloniin lei 1300-logus addojuvvon guovtte ásahusa mielde
vuoigatvuohta vuollánahttit sámiid eatnamiid.  Dat dagahii riidduid
sámiid ja dáloniid gaskii.  Ođđaássit bohte álo ássat muhtun
sámesiidda guvlui.  Sámesiiddaid gaskkas ledje fámus dološ ráját,
maid gudnejahtte ja dovde almmá eanamearkkaidge.  Guovllut ledje
juohkásan sohkaguovlluide, maid eatnamiid siidagottit ovttas
návddašedje.


1.9.1  Ruoŧa riikkavuložin - vuoigatvuođahistorjjá álgu

Gustaf Vasa jagi 1551 addin guovtte reivviin sámit almmuhuvvojedje
Ruoŧa riikkavuložin.  Ráđđejeaddji mearridii sámiid, geat ásse
gonagasa namahan siiddain ja eará siiddain rájáid siste, vearromáksin
dušše Ruŧŧii ja válddii dáin giliin ássi sámiid ja sin bođu ja
gitta opmodaga gonagaslaš suodjalussii.  Nuppi reivves son fas
gilddii iežas eará riikkavuložiid heađušteamis sámiid sin iežaset
guolástanbáikkiin ja eatnamiin.

Ruoŧa ráját sámerájá davábealde Norgga ja Ruošša vuostá
mearriduvvojedje sámesiiddaid rájáid vuođul.  Ruoŧŧa-Suoma
láhkamearrádusain lea ná juo árrat nannejuvvon dat, ahte riikka
davvioassi juohkásii sámesiiddaide, mat fas juohkásuvve árbe- ja
vearroeatnamiidda.

Jagi 1553 šadde dát stáhtii laktojuvvon sámesiiddat máksigoahtit
vearu, mearriduvvojedje duktasajiid manddálat sihke merkejuvvojedje
siiddat oktan manddáliiguin eisseválddiid logahallamiidda.  Dutkiid
mielde sánis " vearru " ( skatt ) lei gaskaáigge maŋŋá mearkkašupmi
, mii govvida oamastanrievtti gittaopmodahkii.

Riikii laktojuvvon sámesiiddat galge hálddašeaddji addin reivve
vuođul čuovvut Ruoŧa lága ja sámiid dáhperievtti.  Juhán III,
nubbi Vasa-hálddašeaddji, almmuhii, ahte sámesiiddain lei lágalaš
ja eavttuhis oamastanvuoigatvuohta eatnamii siidda rájáid sisbealde.
Juo ovdal vearrologahallamiid ráhkadeami ledje Durdnosa
geassegearregiin Durdnosleagi dálonat sáhkohallan lobihis guolásteamis
sámerájá sisbealde, dasgo sámit eai lean addán dasa mangelágan lobi.
Maid Karl IX nannii sámiid vuoigatvuođa eatnamii vearromáksima
vuođul.  Golbma eará Vasa-hálddašeaddji gilde vel dáloniid
heađušteamis sámiid sin iežaset eatnamiin ja guollečáziin.

Juo 1600-logu álggus eisseválddit adde siiddaide daid lágalaš rájáid
nannedeaddji rádjereivviid.  Jagi 1602 Karl IX attii Sámeeatnama
várás ođđa vearuhusortnega.  Das mearriduvvojedje sámesiiddaid
manddálat ja virggálaččat nannejuvvojedje daid ráját.  Boares
vuoigatvuođabeavdegirjjiid vuođul lea árvaluvvon, ahte ođđaássi
fárrii sámesiidda rájáid sisa siidda lahtuid árbeeatnamiidda, de
dárbbašuvvui álo oppa siidagotti oktasaš lohpi.  Sámiide okto gulli
vuoigatvuohta lei dalle dovddastuvvon sihke vuoigatvuođa- ja
hálddahusgeavahusas.  1670-logus devddii sámesiida Hyvärinena mielde
, earret eanagirjemerkema, gittaopmodaga dovdomearkkaid.  Dán
gittaopmodahkii dáloniin eai lean vuoigatvuođat, jus sii eai lean
ožžon daid lágalaččat sámiin.  Stáhta vuoigatvuohta sámiid
gittaopmodahkii lei vuoigatvuohta dan vearuheapmái.

Dálonat oamastedje eatnamiiddiset Ruoŧa ( Ruoŧŧa-Suoma ) riikkas
1600-logu rájes árbevirolaš vearrovuoigatvuođa vuođul.  Dákkár
dálona gittaopmodahkan adnojuvvon eana gohčoduvvui árbejuvvon eanan.
Ovdalgo dáloniin lei lohpi álgit ođđaássin sámiid gittaopmodahkii,
de almmuhuvvohedje sámesiiddat návddašanguovlluideasetguin jagi 1671
ja 1673 árbevirolaš eanan, eanan, man nappo sáhtii luohpadit nugo
gittaopmodaga.

Jagi 1673 ođđaássanplakáhta vuođul galge ođđaássit šaddat
sámevearu vuollái ja galge beassat friddja dáloniid gittaopmodahkii
gulli mávssuin ja geatnegasvuođain.  Ođđaássit ožžo
vuoigatvuodaideaset sámesiiddaid eatnamiidda sámiid siidagotti lobiin
duopmostuolu mearrádusain: Sis bohte nappo rievtti šiehtadusain
sámesiiddaid eanadoalli osolaččat.  Vuolleriekti anii nappo eatnama
sámesiiddaid rájáid siste árbejuvvon eanan, gos sámesiida geavahii
oamasteaddji hállanrievtti mádjitbivdui, siidda geavahanguovlluid
juohkimii, ođđaássiid vuostáiváldimii ja eatnama geavahanriektái
guoski áššiide.


1.9.2 Jagi 1695 eanagirji

čađa oppa 1600-logu leat dieđut sámiid vearroeatnamiid ja -jávrriid
birra.  Oktilis dieđut čoggojuvvojedje goitge easkka 1695
eanagirjái, man maŋŋá sámesiida devddii dievaslaččat buot
gittaopmodaga dovdomearkkaid.  Eanagirjái merkejuvvojedje buot
sámesiiddat, siidda vearu máksi sámit, vearroeatnamat ja sámesiidda
vearu mearri ja vearromáksima vuođustus.  Árbeeatnamiid
hálddašeaddjit juhke siidii mearriduvvon vearrosupmi gaskaneaset.
Vearroguoddima doaimmahedje gearregiid oktavuođas sámesiidda iežas
virgeolbmát.  Siidda máksin vearru oaččui ná čielgasit eanavearu
iešvuođa.  Sámevearrun gohčoduvvon eanavearru mearriduvvui
eatnamiid geavaheamis boazodoalu, guolástusa ja meahccebivddu
hárjeheapmái.  Eatnama oamastanvuoigatvuođa sáhtii ná oažžut maid
sámeealáhusvugiid hárjehemiin.  Sápmelaš ná mávssii vearu eatnamis
ja máksingeatnegasvuohta sirdašuvai lága mielde su árbbolaččaide
dahje manjisčuovvuide.  Juos vearromáksi jámii, de galge eará
siidda lahtut vástidit dakkár eatnama vearromáksimis.

Jagi 1695 addojuvvui maid ođđa ođđaássiide guoski plakáhtta.  Dan
mielde galggai leat Sámeeatnamii fárrejeaddji ođđaássiin
hukseneatnama njáskan- ja gilvingeatnegasvuohta.  Ođđaássiin
dahkkojuvvui sierra logahallan, B-eanagirjji, masa sii
merkejuvvojedje vearuideasetguin ja ođđadálu báikkiideasetguin.
Gittaopmodaga ii dát eanagirji čájehan, dasgo buot eana lei
biddjojuvvon verrui ja merkejuvvon verruibidjaneanagirjái.
Vearromáksimis ođđadálut váldojuvvojedje fuopmášupmái nu, ahte
sámiid siidavearru geahppánii dađe mielde go vearroeatnamat šadde
ođđadáluid atnui.  Dát oasistis healppuhii ođđaássiid beassama
sámesiiddaid návddašaneatnamiidda.


1.9.3  Vuoigatvuođaid moallaneapmi

Jagis 1749 addojuvvojedje mearrádusat, mat eai soahpan oktii dalá
vuoigatvuođadilálašvuođaiguin ja mat vehážiid gáržžidedje
siidagotti hállanválddi oamasteaddjin.  Seammás jávke sámi
gittaopmodaga dahje sámesiidda iešvuohta ja dovdomearkkat.
Siidagotti oamasteaddji hállanváldi sirdojuvvui sistemáhtalaččat
hálddahuseisseváldiide.  Almmá, ahte gittaopmodagat livčče
biddjojuvvon ođđasit vearuhussii, lágiduvvodedje ođđa eanagirjjit
, main ii sámiid buohta boahtán ovdan siidda gittaopmodaga iešvuohta
.  Jagi 1760 bargonjuolggadusas hábmejuvvui mekanisma, mainna
sámevearroeatnamiid oktan vearuideasetguin sáhtii njuolgga sirdit lága
mielde ođđaássiid eanagirjái, almmá ahte livččii jerrojuvvon
oamasteaddji oaivil.

Dan maŋŋá go ášši lei sierra mearriduvvon dutkojuvvot, boahtá
goit ovdan jagi 1843 duopmogirjái laktojuvvon eanagirjeevttohusain,
ahte sámevearu galggai ain máksit juohke sámesiida dain
vearroeatnamiin, maid sámit geavahit boazodoalu, guolástusa ja
meahccebivddu hárjeheapmái.  Sámevearu-nammasaš eanavearru lea
ovdanbukton rehketdoalus maid manjimuš eanagirjjisteamet jagi 1905.
Giliid mielde vearu máksán sámit ja iešguđege vearrosupmit leat
máinnašuvvon vel jagi 1923 heaggačáliheamis.  Sámit mákse sámevearu
, mii lei mearriduvvon jagiid 1695-1696, dassážii, go loahpatge
eanavearuin loahpahuvvojedje lágain 29.11.1924 ( n:r 295 ).

Vihtta mánotbaji eanavearuid loahpaheami maŋŋá addojuvvui láhka
stuorra juogus ja vearuheamis Anára, Eanodaga ja Ohcejoga gielddain (
L 157/1925 ).  Dan mielde šadde ođđadálut máksit vearu ja daid
viidodat ja ossodagat oktasaš guovlluide mearriduvvojedje dain
vearuhus- ja stuorrajuohkodoaimmahusain, mat meannuduvvojedje
oaiveáššálaččat 1930 - 1960 -loguin.  Sámesiida ja
árbeeanajuohkimii gulli gittaopmodagaide láhka ii guoskan, nuba dat
báhce stuorrajuogu olggobeallái.  Stuorrajuohkodoaimmahusat leat
duktasajiid buohta ožžon lága fámu ja stuorrajuogus váfistuvvon
duktasajiid juohkin lea sullii 1/10 sámeguovllu oppa viidodagas.

Dan olggobealde ja stuorrajuogus nannekeahttá lea guovlu, mas lea
doložis leamaš fámus sámesiida- ja árbeeanajuohkimii vuođđuduvvi
stáhta beales nannejuvvon eanajuohku.  Dát guovlu gohčoduvvo
stáhtaeanan.  Stuorrajuogus nannejuvvon duktasajit leat merkejuvvon
eanaregisterii ja dat gullet eanaoamasteaddjiide - suopmelaččaide ja
sápmelaččaide - oamastanvuoigatvuođain.  Dan sadjái stáhta
vuoigatvuođa stáhtaeanan gohčoduvvon eatnamii ii goittot sáhte
stuorrajuogu vuođul jurudihkalaččat duođastit.
         
1920-logu doaimmat leat govviduvvon " vuoigatvuođariikka lágalaš
kolonialismma čábbaseamus riekkisin ".  Sámiid siidagotti
vuoigatvuodat gáržo ealáhusvuoigatvuohtan boazodollui, guolástussii
ja meahccebivdui.  Eanadoallovuoigatvuođa ožžo ođđadálut, mat
álggos ledje fidnen vuoigatvuođaideaset sámesiiddaid eatnamiin sihke
dat sámit, mat ledje hárjehišgoahtán suopmelaš eallinvugiid dahje
álgán dálonin.  Go sámesiiddaid eatnamat ledje šaddan stáhta eanan,
daiguin sáhtii ávkkáštallagoahtit ekonomalaččat (
oaiveáššálaččat meahcceekonomiija atnui ).  Cáhcejuohku lea
leamaš Ohcejoga, Eanodaga ja Anára gielddain áigeguovdil vel
manjimuš jagiidge.


1.10  SÁMI MUSIHKKAÁRBI

Sámiid musihkkaárbi lea hui originála ja earrána čielgasit
ránnjáálbmogiid árbevieruin.  Dehálaš sárggusin das lea juoiggus,
lávlundáhpi, mii ii geavat duogášveahkkin čuojanasaid.  Dán
musihka ádden lea váttis váldoálbmogiid musihka doahpagiiguin.  Sámi
musihkkaárbi lea dávjá meroštallojuvvon primitiivvalažžan ja
álggolažžan.  Das leatge seilon juoga sárgosat davviguovllu
olmmošsoga boarráseamus kultuvragearddis.  Dálá juoigosa dutkit
oidnet sámi musihkkaárbbis alla divttalaš, musihkalaš ja dáiddalaš
árvvuid.

Juigosa ádden čatnasa sámeservvodaga siskkáldas, olbmuid gaskasaš
oktavuođaide, oktasaš dovdamušduogážii ja historjái.  Danin
dušše musihka ráhkadandábi, ieš juoigama sáhttá buorebut áddet.

Dat lea boares musihkkahápmi, mii velge doaibmá, go fas juigosiid
fáttat, sánit ja melodiat sáhttet vajálduvvat ja leat dušše dihto
bottus šaddan oanehisáigásaš geavahandáidda.

Juoigan lea musihkka, mas ritmmas, jienageavaheamis,ilmmiin ja
láhtain lea dehálaš oassi.  Dan sáhttá áddet dušše guldalemiin.
Nuohtat muitalit sámi musihkkaárbbis hui vehá.


1.10.1  Sámi musihka áigodagat

Sámi musihkkakultuvrra áramus muttuin leat báhcán dušše veháš
muitomearkkat, ja sáhttá eahpidit leago nuorta- ja oarjesámi musihkas
seamma boahtimuš, nu earáláganat dat leat stiillaid dáfus.

Sámi musihkkakultuvrra sáhttá Timo Leisiö mielde juohkit njealje
áigodahkii.  Árraáigodagas leat ožžon álgguset dat musihkkaávdnasat
, mat leat čoggon sámi musihkkaárbái jahkeduháhiid áigge, ja mat
stiilla dáfus čatnasit Siberia davvi álbmogiid, inuihtaid sihke
Davvi- ja Mátta-Amerihka indiánaid musihkkii.  Oktasaš sárgosiidda
gullet, guoggomasdehkiid čeahpes geavaheapmi lávlagiin, deavstta
konnotašuvdna, ovtta dahje guovtte melodiavearssa molsašuddi
geardun sihke stuorralágan intervállanjuikemat.

Árraáigodagas ja guhká dan maŋŋáge juoigan dahje lávlun (
oktajuoiganšládjá ) čatnašii sámiid dološ oskui, sieiddi
bálvaleapmái ja noaidevuođa rituálaide, main geavahuvvui goavddis (
noaidetrumba ).  Dat lei noaiddi bassi bierggas, mainna oaččui
oktavuođa vuoiŋŋaide.  Sámit leat juoigan doaimmahusain, main
badjellunddolaš fámuin jerre juogo ráđiid dahje boahtti dáhpahusaid
dahje main sáddejedje noaiddi diđostallat gáidasis dáhpáhusaid.
Goavdása ja juoigama fámuin noaidi sáhtii šaddat ng. tránsadillái.
Jáhkke, ahte su siellu sáhtii girdit loddin, vuodjat guollin dahje
lihkadit bieggaspállin man guhkkin eret rupmašis beare.  Goavdása
geavaheapmi ja juoigan leaba dáhpáhuvvan máttarváhnemiin ohppon
rituálaid mielde.  Rituála goavdásiin, dasa gulli diidabiergasiiguin
ja čuojanasaiguin lea guoskkahan sakka olbmuid dovdduid, ja lea
ožžon áigái balu ja gudnejahttima.  Go kristtalaš osku leavai ja
gilvu Sámeeatnamis lassánii, de sihke juoigan ja goavdása geavaheapmi
gildojuvvojedje garrasit.

čuovvovaš sámemusihka áigodaga sáhttá gohčodit sierraneami
áigodahkan.  Lea jáhkkimis, ahte sierra guovlluin boahtán
kultuvraváikkuhusaid geažil musihkalaš ovdanbuktindábit
sierranišgohte sámečearddaid gaskkas nu, ahte viimmát nuortasámiid
stiila lei earálágan go davve- ja oarjesámiid juoigandábit.  Lea
árvaluvvon maid, ahte duon áigge sierra guovlluid goavdásatge leat
ožžon báikkálaš sárgosiid. ( g. čuokkis 1.13.1 ).

Goalmmát áigodat sámi musihka historjjás álggii, go luteránalaš
girku oarjin ja ortodoksalaš girku nuortin beroštišgohte sámiid
vuolggahusbarggus, vai beastašedje sámiid " dološ oskku
seavdnjatvuođas ".  Oarjesámi guovllus ledje geahččalan jorgalit
sámiid juo katolalaš áigge.  1500-logu rájes sámiid boares musihka
lassin bohte kristtalaš sálmmat ja váldoálbmogiid álbmotlávlagat.
Goavdása geavaheamis ásahuvvui jápminduopmu, mii lei fámus s. 200
jagi.  Duon áigge goavdásat duššaduvvojedje measta dievaslaččat.
Vádjit 80 dain šadde Eurohpa museaide.  Dat leatge áidna
konkrehtalaš duođaštusat jávkan šamanisttalaš manuin.

Ng. buhtes oahpa áigge luteránalaš girku vuostálasttii ánjgirit buot
originála musihka, dasgo dan jáhkke doarjut noaidevuođa.
Noaidevuhtii gulli juoigan ( Samuli Aikio oainnu mielde geavatlaččat
buot juoigan ) lei juoba jápminráŋggaštusa áitagiin gildon moatte
čuođe jagi áigge 1700-logu loahpageahčái, ja fargga dan maŋŋá
1800-logu gaskkamuttus sámiid iežaset lihkadus, lestadiolaš osku,
vuostálastigođii dan, dasgo gehččojuvvui ahte juoigan gulai
jugešvuhtii.
 
Beroštupmi juoigamii bohciidii fas 1970-logus.  Boares árbevirrui
vuođđuduvvi, muhto ođasmahtton juigosis lea boahtán sámiid
kultuvra ja vuoigatvuođadáistaleami okta symbola.


1.10.2  Juoiganárbbi vurkejeaddjit 

Boarráseamus dovddus sámegielat divttat leat jagis 1673, goas
almmustuvai Johannes Schefferusa ( gii lei Upsala professor ja
riegádan Duiskkas ) girjjis Lapponia.  Dat sisdoallá guokte
sámestudeantta Olaus Sirma čállán ráhkesvuođalávlaga.  Lávlagat
ovddastit alladássásaš lyrihka ja leat measta áidna muitomearkkat
jávkan Soađegili ( Giema Sámi ) suopmanis.  Sirma čilgehusa mielde
divttat leat juigosat, vaikko vel eai leatge merkejuvvon juigosii
dovdomearkkalaš deavddasánit.  Nuppi divttas nuorakaš hálaida
vuojániinnis, man namma lea Kulnasadz ( Uhca skoarra ).  Nubbi
lávlla muitala sápmelačča dovdamušain moarsái, gii lea guhkkin
eret.

Njuolggosánat jorgalussan divttat gullojit čuovvovaččat ( Ođđa čállinvuohkái jorgalan Lars H:son Simma ).

Guldnasaš njirrožan Guldnasaš njirrožan eangos juo ovddos
jurddašgoađe nuorttas vávda vuolgigoađe ábiid guhkiid guođđilit
čáppa luđiid rohttestit

Ale ájit munno nu guhká Gáigavárri bázehal dearvan Gealvejávri moadde
bohte miellasan Gáigavuonaid vuojidettiin Doalvvás njirrožan buorebut
nu ahte oaččun farggabut daid maid Son munnje lea áigumin Sáráhkain
juo vuolggahan Jos mon fargga oainnášin gierrásan gáhčašin
Guldnasaš njirrožan geahča oainnátgo su čalmmiid dál

Oarrejávri

Báitos beaivi girkásit jávrái Oarrejávrái Jus guossagierragiidda
gorkjošin ja dieđašin iežan oaidnit jávrri Oarrejávrri man
danjasloamis lea son lea de gaittin daid muoražiid čuohpašin, mat
doppe šattažit ođđasis ja vel buohtin daid ovssážiid gárssašin,
mat guddet ruonáid buriid ruonáid Golgi balvvažiid čuovvulin, mat
golge vuostá jávrri Oarrejávrái Jus mon dohko girddašin sojiiguin
vuorčá sojiiguin eaihal mus leat soajit čoađggi soajit eaige leat
juolggit čuotnjága juolggit eaige leat čeavžžit, fávrros
čeavžžit, maiguin lusat nuorbbašin.

Galahal leat juo guhká ládje vuorddašan daid čábbáseamos beivviidat
daid litnáseamos čalmmiidat lieggaseamos váimmožat Jus guhkás
báhtarivččet, dan dihte fargga du jovssašin.

Miibat máhttá leahkit šahten garrasrabbo go lea báddi suotnabaáddi ja
vilji ruovdevilji, mat čárvot garrasitnai čárvot ja gisset
oivviideamet gisset ja botnjet buot jurdagiiddámet botnjet Bártni
miella biekka miella, nuora jurdda guhkes jurdda Jus daid de buohkaid
lean guldalan, luoittán rat't'ái Fal ovtta miela lea ovddos čuovvut
nu de dieđán vel buorebuid ovddastan gávdname.

Báitos beaivi girkásit jávrái Oarrejávrái Jos guossagierragiidda
gorkŋošin ja dieđášin iežan oaidnit jávrri Oarrejávrri man
danjasloamis lea son lea de gaittin daid muoražiid čuohpašin, mat
doppe šattažit ođđasis ja vel buohtin daid oavssážiid gárssašin
, mat guddet ruonáid buriid ruonáid

Golgi balvvažiid čuovvulin, mat golge vuostá jávrri Oarrejávrái.

Jos mun dohko girddášin sojiiguin vuoražaša sojiiguin Eaihal mus
leat soajit čoađggi soajit, eaige leat juolggit čuotnjága juolggit
eaige čeavžžit fávrros čeavžžit, maiguin lusat nuorbbašin.

Galahan leat juo guhká ládje vuorddášan daid čábbáseamus beivviidat
daid litnasamus čalmmiidat lieggasamus váimmožat Jos guhkásnai
báhtarivččet, dan dihte fargga du jovssašin.

Miibat máhttáá leahkit šahten garraseabbu go báddi suotnabáddi ja
villji ruovdevillji mat čarvot garrasitnai čarvot ja gisset
oivviideamet gisset ja botnjet buot min jurdagiiddamet?

Bártni miella biekka miella, nuora jurdda guhkes jurdda Jos daid
buohkaid lean guldalan luoittan rattái vearre rattái Fal ovtta miela
lea ovddos čuovvut de dieđán vel buorebuid ovddastan gávdname.

Ohcejoga girkohearrán jagiin 1819-1832 doaibman Jacob Fellman merkii
muitui sihke sámi dološ juigosiid ja árgabeaivválaš lávlagiid.
Dološ juigosat leat guhkes, ehpalaš divttat, mat muitalit noiddiid
gaskasaš dáistalemiin ja historjjálaš fearrániin.  Fellman muitala
maid dego vahágis ožžon diehtit sieiddi bálvvušteapmái gulli
lávlagiin.  Erkki Itkonen árvala, ahte daid hehttii lávlumis juogo
kristtalaš osku dahje ráŋggáštusa ballu.  Boares gálduin leat
dieđut noaide- ja oaffarlávlagiid lávlumis.  Fellmana Gihttelis
muitui merkejuvvon Taatsa sieiddi lávlla lea leamaš oaffarhymna.
Das lohpiduvvojit Ipmilii valjis skeanjkkát, juos bivdolihkku lea
buorre, muhto jos lihkku ii leat buorre, de áitet boaldit dan ovcci
bihkašgierraga dolas.

Fellmana rádjan dološ juigosiin leat eanaš myhtalaš noaidelávlagat
.  Fáddá lea dábálaš maid máŋggaid Siberia álbmogiid divttain.
Noiddiid riidduid sivvan lei dávjá goddeealuid ráđđen.  Lávlagat
muitalit maid ee. mo Beaivi ja Torakas, Anára ja Gihttela fámolaš
noaiddit, vuoruid mielde vieččaiga goddeealu nuppi guovllus iežas
guvlui.  Dievaslaččat Fellman lea goit vurken 159-vearsasaš
Karkias-riebu juigosa.  " Das lea mihtilmas njuolggosánat deaksta,
mii garvá buot divttalaš čábbudanvugiid ", govvida Erkki Itkonen.

Fellman lea maid vurken Ohcejogas golbmačuođi vearssa sisdoalli
govvádusa Sámeeatnama ásaidahttimis.  Dološ juigosis muitaluvvo, mo
sámit bohte iežaset eatnamii golbman ássanbarrun, main vuosttas
deaivvadii vieris čearddain ja easkka manjimuš, mii lei alit dásis
go ovddibut, álggahii " goavdása áigodaga ".  Fellmana vurken
divttat eai leat dievaslaččat.  Dat leat dán áiggi eahpedievaslaš
oasážat muhtin boares olbmuid muittus ", lea vurkejeaddji máinnašan
.

Suopmelaš álbmotmusihka áššedovdi Armas Launis lei vuosttas, gii
merkii muitui juigosiid stuorát mearis.  Go son geassit 1904 jodii
Sámis vuosttas geardde ja ozai musihkkaárbbi, su lunddolaš jurdda
lei, ahte nuohtat gávdnošedje fásta ássi olbmuid gaskkas ja giliin,
gos olbmot ledje ohpihii dahkamušas nuppiideasetguin.  Muhto
juigosiid duođalaš ruovttueatnama son gávnnai easkka dalle, go
goarkŋui deatnogáttis bajás duoddariidda ja deaivvadii johtti
sámiiguin.  " Juohke boazosápmelaš dáppe dáiddii máhttit juoigat,
lei dušše dárbu gávdnat nuohtaleamus ja muitešeamus olbmuid. "
Duohta lea gal, ahte lestadiolaš osku lei geahpidan fásta ássi
sámiid juoiganháluid.

Armas Launis orui vuosttas mátkkistis vahku Jouni Aikio dahje Kábe-Jovnna geassebáikkis Anára Bátnejávrris.
Kábe-Jovnna rábmui máhttit " buot dovddus olbmuid juigosiid Anáris, Ohcejogas, Soađegilis, Gihttelis, Eanodagas, Guovdageainnus, Kárášjogas ja Buolmágis ".

Juoiganárbbi vurkii maid veháš Suoma sápmelaččaid vuosttas
girječálli, Pedar Jalvi ( 1888 - 1916 ).  Son lea guođđán
maŋŋásis ee. juigosiid gaskkas gudnisaji ožžon Noaiddi juigosa,
man vurkii maid Jacob Fellman 1830-logus veháš earálágan hámis.
Jalvi muitala ahte Buolbmágis elii moadde čuođi jagi dás ovdal
dovddus Sámenoaidi, gii lei dolkan Sámis ja áiggui vuolgit eret.
Ovdal vuolgima son juoiggai buot Sámi suohkaniid, daid giliid ja
olbmuid.  Noaidi juoiggai ruojus čakčaija Buolmága girku duohken ja
juoiggus lea báhcán álbmoga muitui dákkárin:

Deatnonjálbmi gipmiboldni, Ohcejohka gádašroašku, Anárjohka
skoarremuoddá' Vuovdaguoika čottagarga, Anár diggečoarvi'
Kárášjohka goargočoarvi' Guovdageaidnu varraniibi, Lágesvuotna
sálteseahkka.

Maŋŋá juoiganárbbi leat vurken ee. A. V. Koskenniemi, T. I. Itkonen. Eliel Lagercrantz, Väinö Salminen, Paavo Ravila, Erkki Itkonen, A. O. Väisänen, Yleisradio ja Åbo allaskuvlla Dálvadasprošeakta.


1.10.3  Juigosa musihkalaš sárgosat

Juoiggus-namahussii gullet sihke ehpalaš divttat, mat sisdollet
duššefal loilohusaid, ja muhtun sániid geardu lávlagat.  Sámit
ieža ležžet álo namahan álbmotlaš lávlundábiset vearbbain 'juoi-
gat'.  'Lávlut' -vearbbain, mii leage suopmelaš loatna,
dárkkuhuvvo lávluma suopmelaččaid dahje skandinávaid vuogi mielde,
báikkuid maid sálmmaid lávluma.  'Juoiggusš lea davvisámegiella ja
lea dan musihka almmolaš namahus.  'Luohti' fas mearkkaša ovtta,
muhtin dihto juigosa oppalašvuođa láhtaiguin, ilmmiiguin,
nuohtaiguin ja sániiguin.  Lulli sámeguovllus Ruoŧas geavahuvvo
juigosis tearbma 'vuolle'.  Nuortalašgillii juoiggus lea 'leu'dd'.

Sierra sámeguovlluin juigojuvvo veháš earálágan vugiiguin.
Stuorámus earru lea nuortalaš leudde ja davvisápmelaš juigosiid
gaskkas.  Nuortalaččaide dovdomearkkalaččat leat guhkes, juoba
diibmobeali bisti muitaleaddji juigosat, main melodia lihkada cehkiid
mielde ja vearssat leat luoitit: álget allin ja nohket vuolás.
Leudde sánit leat bissovaččat; dat eai molsašutta improviseremiin
.

Oarjeguovlluin leat dovdomearkkalaččat oanehis juigosat, main eai leat oluge sánit ja muitaleaddji ávnnas ja deaksta sisttisdoallá olu mearkkašahtti unna sánážiid ( lul-lul-loo-loo-nu-nu-naa-naa ).
Guhkes, muitaleaddji juigosiid leat juoigan goit buot sámeguovlluin.

Oktasaš sárgosatge gávdnojit buot sámiid juoiganvugiin valjis.  Buot
juoigit geavahit guoggomasdehkiid.  Nuohtat sáhttet boatkanit
johtilit ja juoigit sáhttet oažžut áigái valjis hearvanuohtaid dalle
go háliidit.  Nubbi oktasaš sárggus lea dat, ahte buot juigosat
vuođđuduvvet ovtta dahje guovtte-golmma melodialaš vuđđui, maid
juoigit čehpet molssodit.  Juoigan lea Heikki Laitinena mielde
luovvi dáhpáhus, man áigge musihkalaš ávdnasiid nuppástuhttet
loahpameahttumit, čehpet ja eaktodáhtos.

Dávjjimusat juigosat leat oanehis improvisašuvnnat, muhto nuppit sáhttet leat dovdosat viidásitge ja eallit guhká.
Juoiggosčeahpit leat muhtumin hutkan guhkes áiggege sániid ja nuohttagovadagaid, vai beasašedje doivojuvvon loahppabohtosii.

Seammá juigosa eai álo juoigga seammaláhkai.  Juohke juoigi hábme
musihkalaš govadaga iežas láhkai.  Juoigan lea individuála ja
friddjat go lávlun, mas juohkehaš iská musihkalaččat
seammasullasaš bohtosii.  Juoigat sáhttá okto dahje joavkkus.
Joavkojuoigamisge juohkehaš molssoda tema, melodialaš
vuođđogovadaga iežas láhkai.


Juoiggus ivdnejuvvo

Sápmelaš ii juoigga duoddaris muhto " duoddara ".  Son ii juoigga
muhtun olbmos, muhto " muhtun olbmo ".  Juoiggus iská fánjget cdan,
mii juigojuvvo.  Dat lea musihkalaš miniatyra.  Das lea álo
dárkilis čuozáhat, man dat govve juoigi válljen perspektiivvas ja
dovdagiin: hervvošemiin, bilkidemiin, gađaštemiin,,
hiddjádusain, árkkášemiin, baluin, láđisvuođain jno.  Laitinena
mielde juigosat govvidit sápmelačča lagaš ja oppalaš oktavuođa
dasa, mii gávdno birrasis.  Juigosis lea dehálaš mearkkašupmi duon
oktavuođa ovdanbuktin ja čiekŋudeaddjin.

Juigosiid fáttát leat seamma viiddis surggiin go juoigiid eallinge.
 Luođi leat ožžon luonddubáikkit, dáhpáhusat,eallit ja
 erenoamážit olbmot.  Luohti lea doaibman sosiálalaš dovdomearkka
 láhkai: juohke beakkán sápmelaččas lea leamaš iežas luohti.
 Rikkes ja mearkkašahtti olbmuin leat sáhttán leat eanet go okta
 luohti.

Geahnuheapmi lea leamaš olmmoš, gean oktage ii leat beroštan
juoigat.  Olmmoš ii leat ieš dábálaččat juoigan iežas juigosa.
Dan leat dahkan earát.  Dovddus olbmuid luođit sáhttet leat oahpásat
iežas gili ja servvodaga olggobealde ja dat sáhtte eallit
sohkabuolvvas nubbái.  Muitaluvvo, ahte lea lohpiduvvon bálkáge (
bohcco buoiddi ja gáfiid ) dasa, gii máinnašuvvon olbmo luođi
juoigá.

Juigosa lundui gullá, ahte dan eai ádde servvodaga olggobeali olbmot
.  Servvodaga lahttui oanehis diktage lea sáhttán sisdoallat logiid
jagiid dovddiidusa diehtoolbmo peršovnnalašvuođas.  Jos nuorra
olmmái juigojuvvo nuohtain, mii gullá su moarsái, sáhttá bohciidit
riidodilli.  Jos áhčči lea leamaš beakkán boazosuolan dahje
šlárva olmmájin ja bártnis vuhttogohtet seammalágan sárgosat, sáhttá
muhtin juoigat bártni geavahemiin áhči luođi dahjedušše dan nuohta
.  Dákkár mearkkašumiid olggobeale olbmuin lea váttis áddet, muhto
servvodaga siskkáldas kommunikašuvnna gaskaoapmin luođi musihkalaš
albmabuktindábit - sániihagage - leat leamaš mearkkašahtit.

Olmmošluođis dávjá boahtá ovdan almmolaš ipmárdus dihto olbmo
 luonddus.  Muhto luođi dahkki lea maid geavahan válddi: luđiin
 son lea sáhttán addit servvodagas juigojuvvon olbmos dan gova, maid
 lea hálidan.  Muitalit maid, ahte guokte olbmo leaba sáhttán
 geavahit luđiid gaskaoapmin iežaska doarus.

Musihkalaš miniatyran luohti sáhttá govvidit čuozádagas sániiguin,
melodiain, ritmmain sihke ilmmiiguin ja láhtaiguin.  Armas Launisa
mielas ritma lei luođis guhkkelepmosii ovdánan sárggus: ođđa
luođi ráhkadettiin dan dahkki iskkai erenomážit hutkat ritmmaid,
mat ledje earáláganat go dain, maid son juo dovddai.  čeahpes
juoigi buoremus dovdomearka lei, ahte sus lei ritmalaččat
njoavžilis ja sihkkaris luohti.  Ritma lea maid elemeanta, mii
uhcimusat molsašuddá luođis.

Máŋggat dutkit leat figgan dárkilit čujuhit, mo musihkalaš ivdnen
lea luođis ollašahttojuvvon: guhkes olmmái govviduvvo viiddis
musihkalaš dávggiin dahje stuorra njuikemiin, duoddariid profiila
fas melodiálaš linnjáin, olbmo dahje ealli jođašeapmi
ritmaráhkadusain, ealli ja dan jietnadeapmi jietnaivnniin,
válljejuvvon dovdda láhtaiguin ja ilmmiiguin.  Servvodahkii
gulakeahtes olmmoš sáhttá govviduvvot nu, ahte váldá ovdan iežas
árbevieruide vieris elemeanttaid.  Laitinena mielde dákkár
figgamušat leat dubmejuvvon eahpelihkostuvvat.  Dat govvidit dávjá
dušše olggobeale olbmo musihkalaš oainnuid.

Luođi sánit čujuhit álo masanu.  Deavstta mihttu lea friddja iige
dan čana riima.  Guldaleaddji miellagovvádussii báhcá sadji lihkadit
.  Deaksta sáhttá leat erenoamáš oanehaš: Gumppes daddjojuvvo "
ruoina gumpe guhkesseaibi ", geatkkis " ruohttá dego huškojuvvon ",
dápmohis " dápmot dollačálbmi girdá ", báhpas " báhppa, girkohearrá
", rámohallis " Márjjá-Jovnna hearggi čoarvvit girdet gitta albmái "
, rábmás nieidda njálbmái leat biddjojuvvon " go mun dás stuorun,
šaddet vel mánjga bártni morrašii ", bures lihkostuvvan olbmos
čábbát " Jalvvi-Jovnna, oarbbes gánda, lea dál beassan soajáidis
ala ", boazosuollagis vuostemielain " seaibbi váile gumpe ", dahje "
njuovvá, gaikkoda ", mii govvida suollaga hoahpu ja balu.
Jurdagiid, maid ieža sánit bohciidahttet, juoigi doalvu
ovddosguvlui ain čujuhemiin nu, ahte geardu máŋgga geardde uhca
sánážiid ( loo-loo-voijaa-naa-naa ).

Ealliluđiin áddestallojuvvojit dávjá ealliid jietnadeamit.
Boazoolbma juigosa bargun lea doallat gumppiid gáidosis ja veahkehit
áiggi gollama.  Etniid mánáidasaset juoigan culláhanluođit muitalit
dávjá ealliid birra.  Culláhanjuigosiidda let dávjá čihkkojuvvon
eallinviissisvuohta.  Sámit leat juoigan gumppiid ja guovžžaid,
riebaniid ja uhcit ealliid.  §aJuoigan lea gullan sihke árgabeaivái
ahte juvhlái, heajaide ja juoba hávdádusaide.


Pentatonalašvuohta

Laitinen geavaha tearpma davvisámi durapentatonalašvuohta ( duuripentatoniikka ).
Su mielde pentatonalašvuohta lea vuođđun sámi musihkalaš jurddašanvuogis.

Pentatonalaš skálá sisdoallá vihtta nuohta, maid gaskkat leat juogo
stuorra sekunttat dahje uhca terssat.  Juigosiid musihkalaš
jurddašanvuohki spiehkasta čielgasit omd.  suopmelaš dura- ja
molla-nuohttašlájaide vuođđuduvvi musihkkaoainnus.  Laitinena
mielde pentatonalaš skála luottat leat vuohttimis oppa sámi
kultuvraguovllus, muhto davvisámi juigosis dat lea hálddašeaddji.
Juigosa melodiai leat dovdomearkkalaččat vuođđointervállat (
kvarta, kvinta, oktáva ) ja duragolbmačudjosiid dehálašvuohta,
stuorrage intervállaid geavaheapmi sihke nuohttajođu bajás-vulos
njuiku ovdanruoktot lihkadus.

Dura- ja mollaskáláid čieža nuohta ja daidda vuođđuduvvi čudjosat
leat dehálašvuođaortnegis, mii ráddje daid melodiálaš
vejolašvuođaid.  Beallenuohttalávkkihis pentatonalašvuođas
nuohtat eai leat dán láhkai nuppiideaset vuollánahtton.  Danin uhcit
nuohtain sáhttet šaddat spontánalaččat olu earálágan ovttastuvvon
nuohtat.  Beallenuohttalávkiid ja eará riidočudjosiid váilun dahká
juigosiid ráfáleabbun.  Juigosa vuođđuhan lea oanehis fáttá
geažihis geardduheapmi, ja dat dušše dahká čielgaseabbun dáid
sárgosiid.


1.10.4  Nuortalaččaid musihkkaárbi

Nuortalaččat leat ássan Beahcáma ja Oarje-Guoládaga kultuvraguovllus
.  Sii leat ožžon váikkuhusaid oarjjit sámeguovllus,
gárjillaččain ja ruoššain muhtumin maid komain ( syrjánalaččain
).  Jiekŋameara ja dan gávpejohtolagaid lagašvuohta lea mearkkašan
kultuvraloanaid boahtima gitta Gaska-Eurohpas.

Earáláhkai go oarjjit  sámeguovlluin, leat Beahcámis ja Guoládagas juo árrat čájehan beroštumi lávlunstoahkamiidda ja dánssaide.
Boarráseamus suorggi lávlunárbbis ovddastit juigosiid sulastahtti leuddet sihke ruoššalaš ja gárjillaš váikkuhusaid ožžon lávlunstoahkamat ja dánsalávlagat.
Instrumentamusihkka lea boahtán fárrui 1-, 2- ja 3-ráđat geassočuojanasa ja njálbmefidjoliid mielde.

Nuortalaččaide guoski dutkamušain ja historjjálaš govvádusain
musihkkaárbi lea báhcán álo uhcit fuopmášupmái.  Nuortalaččaid
musihkkaárbbi deháleamus dutkit ja čoaggit leat leamaš Beahcámis
1920-logus Armas Launis ja A. O. Väisänen.


Leudde

Nuortalaččaid leudde earrána davvisámi luođis sihke deavstta ja
musihka dáfus.  Dat leat viiddis muitaleaddji prosadivttat, main
áššit gieđahallojuvvojit geavahemiin čáppa sátnegovaid ja
dajaldagaid.  Olmmošleuddet muitalit nuoraid gaskasaš
ráhkesvuođaáššiin, heajain, jápmindáhpáhusain, dáhpedorpmiin
sihke siidaveaga riidduin.  Nuohtta sáhttá leat givssideaddji,
bilkideaddji dahje oasi váldi.  Lávlagat sáhttet sisdoallat dialogaid
ja guhkeslágan, dávjá liralaš sitáhtaid.  Sániid ádden
nuortalašgielagiige lea váttis, dasgo daid liralašvuohta ja
hállangielas spiehkkaseami deattuhit lávllodettiin lasihemiin
hállangillii gulakeahtes uhcastávvalaččat sániid sisage.

Armas Launis earuha nuortalaš leuddes guokte šlája: boarrasepmosat
leat juigosiid sulastahtti lodde- ja eallileuddet sihke jávrriide ja
duoddariidda oamastuvvon lávlagat.  Olmmošlávlagat leat muhtinláhkai
siidakronihkat.  Dat sisttisdollet siidda čálekeahtes historjjá
iežaset oahpahusaideasetguin.  Dát liralaš historjá lei goit
ráhkaduvvon symbolagielain, mii olggobeale olbmui lea hui váttis
áddet.

Olmmošleuddeid deháleamus musihkalaš sárggus lea Laitinena mielde
stuorra molsašuddan.  Dat dáhpáhuvvá - nuppe láhkai go davvisámi
juigosiin - maid ovtta lávluma áigge ja muittuha gárjillaš musihka
boarráseamus gerddiid, diktalávluma ja čierrunlávlagiid.
Boarráseamus nuohttatiippaid oktavuođas molsašuddan lea dávjá nu
stuoris, ahte lea veadjemeahttun hállat dihto nuohtas.  Ferte hállat
dušše " lávlundáhpáhusas ".

Jápmindáhpáhusaide ja hávdádusaide leat nuortalaččain gullan
čierrunlávlagat.  Mánáide lávlo maid improviserejuvvon ealli- ja
culláhanlávlagiid, mat muittuhit suopmelaš-gárjillaš
culláhanlávlágiid.  Ruoššain ohppojuvvon seaibbastallan- ja
dánsalávlagat seilo dábálaččat ruoššagillii.

Leuddesteapmi lea leamaš nuortalaččaide vuohki servvoštallat.
Dása giddejedje dutkit dalán fuopmášumi.  Olbmot čohkkájedje ovttas
ja dolle juvhlli, giinu rohttii leudde, nubbi jotkkii.  - Irja
Häkämies muitala, ahte leudde lea dovdojuvvon dahkkis mielde.
Juohke siiddas leat leamaš iežas leuddemeaštárat.


Dánsunárbi

Nuortalaččaid dánsunárbi lea čielgasit ruoššalaš ja gárjillaš
boahtimušas.  Girjjálaččat das eai gávdno máinnašumit, muhto dat
leat ain eallimin.  Measta buot árbevirolaš nuortalaš dánsumat leat
dánsojuvvon musihka mielde.  Leat dárbbašuvvon lávlaga ja musihka
jođiheaddjit.  Maid dánsut leat lávlon fárus.

Dánssat leat leamaš máŋggaláganat, ja dain dovdoseamus lea
Gaska-Eurohpa hoavain Ruošša bokte luoikkahuvvon katrilla.

Lea máinnašuvvon, ahte ainamulaadu lea boarráseamus nuortalaš dánsa
.  Dat lea lávlunstoaga sulastahtti vuostedánsa.  Olbmát ja nissonat
leat vuostálas gurgadasain ja lahkanit lávllu nuppiideaset.  Olbmát
ráhkadit verráha, man čađa dat hohkahallet nisso- niid johtit,
ostet sin golliin ja silbbain.  Juohke háve okta nissoniin báhcá
olbmáid beallái.  Lea jáhkkimis, ahte álggu rájis dat lea leamaš
headjadánsa.

Okkoldona lea leamaš serpentinadánsa, mii áddestallá boazoráiddu.
Dánsut lihkadit jođiheaddji manjis birra bartta, mannet olggos ja
birra dálu, bohtet sisa ja ráhkadit čuolmma, mii loahpas
čovdojuvvo.

Obsikruug lea leamaš maid olu dánsojuvvon biiredánsa.  Das bárat
sahájit nuppiideaset gaskal ja johtet báraid ráhkadan tunnela čađa.
Dasa lassin nuortalaččat leat dánson korobuskka, oira, vintjorka,
vosmjorka, krakovioakia, kerenskia, sestjorka, gemigoradia ja
doaškundánssa.  Geassočuojanasaid boahttimis Beahcámii eai leat
dárkilis dieđut.  Vuosttas 2- ja 3-rádát geassočuojanasat leat goit
boahtán Ruoššas.  Njálbmefidjolat Beahcámis leat leamaš maid guhká
.

Vuosttas gramofonat bohte Beahcámii suopmelaččaid fárus 1930-logus.
Suopmelaččain ohppe ođđa dánssaid, mii diđii loahpa álggu árat
dánsaárbái.  " čoavjjit vuostálagaid " dánsun ii goit álo lean
boares dánsačehpiid miela mielde.


1.11 SÁMI MÁINNASTANÁRBI

Sámečearddain lea rikkes máinnastanárbi.  Eanaš erohusat čuvvot
giellarájáid: a.  Ohcejoga ja Anára, b. Eanodaga ja Soađegili
davvesámit, mat leat leamaš skandinávalaš váikkuhusa vuolde
c. anársámit, mat leat leamaš suopmelaš váikkuhusa vuolde ja
d. nuortalaččat, mat leat leamaš ruoššalaš ja gárjillaš
váikkuhusa vuolde.  Njálmmálaš árbbi giehtadallet čuoggát 1.2.1 ja
1.10.

Vaikko lohkan- ja čállindáidosaččat leat leamaš juo árrat sámiid
gaskkas, de sámit eai ieža leat merken muitui iežaset
máinnastanárbbi, muhto dan čoaggit leat leamaš olggobeale olbmot.
Dovdosepmosat sin leat Jakob Fellman, J. A. Friis, J. Qvigstad,
E. Lagercrantz, T. I. Itkonen ja Paavo Ravila.  Jagiin 1965 - 1970
]bo universitehta oskkudiehtaga lágádus čuokkihii amáinnastanárbbi
oktiibuot sullii 800 báddediimmu, ja earálágan girjjit árbevierus
leat ee. Skabmadolat ( 1974 ), Girdinoaiddi bárdni ( 1978 ),
nuortalašgielat skuvlla lohkangirjjit ( 1977 rájis ) sihke Anársámi
álbmotdieđaga birra ( Inarinlappalaista kansantietoutta, 2
. prentehus 1978 ).  Máinnastanárbi lei sámiide friddjaáigge bargu,
mat hárve njuolgga oahpahedje.  Muitaleapmi leige sevdnjes stobuin
lunddolaš ja áidna vejolaš albmabuktindáhpi, man buot osiid eai
olggobeale - čoaggit leat álo ožžon muitui.

Mihtilmas máinnastanárbái lea cukcasiid ja muitalusaid valljivuohta.
Dát muitalusat muitalit oahpes ealliid, stáluid, gufihttariid ja
eará sivdnádusaid dahje eallán olbmuid birra.  čeahpemus
máinnasdahkkit improviserejedje ja ráhkadedje ođđa máidnasiid dáin
guovddášfáttáin, ovttastahttimiin sierralágan árbevirolaš ávdnasiid
.  Dáid leat geavahan maid dálá girječállit, ee. H. A. Guttorm ja
Kirsti Paltto dávjá veardádusgovalaš ( allegoralaš ) mearkkašumis.

Sámi máinnastanárbbis lea sihkkarit áibbas earáahkásaš gearddádagat,
main boarrásepmosat čujuhit viiddis, Eurohpa olggobealláige ollan
kultuvraoktavuođaide.  Veardideaddji dutkamuš ii goit leat
dahkkojuvvon dan meare, ahte sáhtášii dadjat maidige sihkkaris
dieđuid boarráseamus kultuvraávdnasiid álgoruovttus.  Sápmi lea
leamaš dange dáfus periferiija, mii lea seailluhan eará sajiin
jávkan kultuvrasárgosiid.

Eallimáidnasiin, maid gullet boares árbái, lea oaiveolmmožin
skealbma rieban ja dán skihpárin doavkkes guovža ja gumpe.
Máidnasat leat máŋgga báikkálaš ealli birra, muhto sápmelačča
eallimis dehálaš goddi ja boazu leaba ožžon dušše uhca saji
máidnasiin.  Olbmuid láhkai ja daid guoibmin ealli ealliin muitaluvvo
nu Sámis go eará máilmmečiegainge.  Ealli sáhttá maid
duođalašvuođas leat noaidi dahje geidojuvvon olmmoš.

Oskumušsivdnádusain stállu ja gufihtar leat dehálepmosat.  Stállu
lea stuorra ja duihmmes olbmo sulastahtti meahcceássi, mii duntá-
rastá iežas giela.  Olbmuide dat lea vaššái ja hástá daid
njurgumiin dáistalit iežainis.  Stálu vuoitán olmmoš oažžu alcces
dan silbariggodagaid.  Stálut sáhttet háliidit olmmošnissoniid
alcceseaset eamidin, ja mii bahámus, bivdet biebmun mánáid, mat
leat čierastallamin.  Seammasullasaš jiehtanasstáluid dovdet maid
ee. samojedat ja muhtin mongolačearddat.  Stállu ja máŋggat earátge
sámi oskumušsivdnádusat leat ožžon álgguset skandinávalaš
árbevierus.  Nuppádassii Ruošša Sámis stállu-namahusain " taall "
dárkkuhuvvo maid guovža, mii sáhttá čujuhit dasa ahte dat boahtá
sámiid iežaset árbevierus.

Gufihttarat fas leat jábálaš, olbmolágan ja sin láhkai ealli hámit,
mat ásset eatnan vuolde.  Gufihttariid boahtimušas lea muitaluvvon,
ahte sii livčče Addán ja Eva mánás vuolgán.  Ná kristtalaš osku
lea buktán lasáhusaid boares árbevirrui.  Gufihttaris sápmelaš
sáhtii dáidduin oažžut boazoealu ja čáppa moarsi, muhto várran lei
maid šaddat šlávan sin eatnamii.  Gufihttariin lei vierrun suoladit
mánáid, geat ledje guđđojuvvon okto gođiide ja addit lonuhussan
mánnán muhttašuvvan boares ádjá, mas lei ártegis ja botnihis
borranhálo.  Lihkus iežas máná oaččui ruovttoluotta go huškkui
ádjá.

Vaikko vel gufihtar- ja ulda-namahusat leat nuorra skandinávalaš
loatnasánit, leat ieža hámit boarráseapput.  Sáhttá máinnašit,
ahte gufihttariid sulastahtti hámit gávdnojit maid samojedaid
árbevierus.
 
Sámiin leat čohkkejuvvon hui unnán máidnasat das mo muhtin almmolaš
ihtagat leat ožžon álgguset.  Sámiid árbevirrui gullet maiddái
suohpáhis Háhcešeatni ja buorredáhtolaš Njávešeatni.  Lea
miellagiddevaš gávnnahit, ahte dat laktasit viidásit dovdojuvvon
dualisttalaš kosmogonalaš myhtaide.  Gáđaš borri Háhčešeatni ii
birge olbmuiguin iige ealliiguin, su bohccot leat vildaluvvan ja dat
leat dálá gottiid vuođđošládji.  Son ieš lea riegádahttan
suovssaid, goppásiid ja dien diekkáriid.  Njávešeatni bohccuin fas
leat rohtašuvvan dábmon bohccot, ja su nieida lea nu čáppis, ahte
čuovgá seavdnjadasas.  Leš maid jáhkkojuvvon, ahte Háhcešeatni
lei mánu nieida ja Njávešeatni beaivvážá nieida.  Dát háldebárra
lea máidnasiin ovttastahtton stálu jno manjit hámiid joavkui.  Báras
leat vástideaddji bárra inuihtaid sihke Siberia ja Amura álbmogiid
árbevierus.

Noaidemáidnasat gullet árraáigodaga juigosiidda ja oskui sihke
kristtalaš oskku boahtimii.  Dábálepmosat leat leamaš muittášeamit
báikkálaš noiddiid birra, mat leat jogo mihtalaš dahje
historjjálaš olbmot.  Sihke Suoma ja Norgga sámit leat dovdan
eanodahkalaš Beaivváža, man muitalit jápmán j.  1670 ja gii lei
tránsadilis buotoaidnevaš ja sáhtii girddihit vuoiŋŋaid.  Nubbi
girdinoaidi lei Suobbada Akmela, gii lihkadii eallin dahje čiehkádii
biggii ja gájui goansttaidisguin sámesiidda¡d čuđiid fallehemiin.
Dákkár metamorfosamáidnasat ležžet boarrásat, ja dain leat muhtin
vástideaddji máidnasat nuortaguovlluin.  Dat sáhttet maid vuolgán
muhtin totemisttalas oskumušain, eaige dat leat álgoálggus
sápmelaččat, muhto sierra álbmogiid oktasašopmodat.

Máidnasiid guovddášhápmin leat sáhttán badjánit earátge go noaidin
jáhkkojuvvon olbmot.  Davvi- ja anársámiin leat maid muittašeamit
Beaivváža bártnis Beaivvi-Vuolábasas, gii bekkii lean cealkemeahttun
gievra.  Ortodoksalaš nuortalaččaid legendain, mat čatnašit
Bassi Trifona persovdnii, leat maiddái máidnasat dološ gievrras
olbmáin ja jiehtanasain.

čuđiin muitaleaddji máidnasiin lea fas historjjálaš vuođđu.
Sámi rievidedje viidát juo 1200-logus.  1300 - 1500 -loguid
rádjesoađit guoskkahedje maid sámiid: olbmot fertejedje náđđát
eatnan vuolde amaset gottošii.  Máidnasiin sámit birgejedje buorebut
go duođalaččat, muitaleaddjit rámiidit oktonas oaivámušaid
skealbmavuođa ja roahkkatvuođa.  Ieža máidnasat leat goit
suopmelaččain luoikkahuvvon, nugo dovdoseamus máinnasoaivámuša
Lávrruhasa nammage.

Eallimáidnasiidda gullet muhtumin ealliid luonddu ja olgohámi čilgen
almmá, ahte máinnas lea duođalaš luovvanmáinnas.  Muhtumin
máidnasiid guovddášhápmi sáhttá leat ihtaga čuoččáldahtti, nugo
nuortalaš máidnasis, mas Bassi Trifon uhcidii guovžža beljiid
ráŋggáštuššan, go dát gomihii olbmo dáigelihti.

Ovddit eanet gávdnojit báikkálaš máidnasat, mat čilgejit dihtonama
dahje luonddubáikki boahtimuša.  Dávjá čilgehussan lea mihtalaš
hápmi dahje mearkkašahtti olbmá doaibman.  Eanadoalli
nuortalaččaid Suennjelsiida oaččui máidnasa mielde namas
Suennijaž-noaiddis, gii iskkadettiin čierastit geavgnjá fatnasiin
ovttain julggiin čužžodettiin duššai ja hávdáduvvui johkadearbmái
, boahtti gili báikái.  Máŋggat erenoamaš hápmásaš geađggit leat
čilgejuvvon stirdon noaidin dahje olmmožin.  Z. Topeliusa
Anárjávriđivttas lea geardduhuvvon máinnas Kasaričielggi nama birra
: sámit iske mihtidit Anárjávrri čignjodaga báttiin, man deaddun lea
veaikegástrulla.  Báddi boatkanii, nugo diehtit, ja jávri bázii
mihtitkeahttá.

Sierra sámečearddain leat dás ovdal máinnašuvvon oktasaš
máinnasávdnasiid lassin hui nuorra máinnasloanat, ja dávjá dat leat
dakkárin jurddašuvvonge.  Maid sámit muitalit gonagasain ja
prinsessain, cárain ja cáranieiddain, ja gutnehis báhpain, goas
eksohtalaččat, goas fas iežaset árbevieruide heivehallamiin.

Juoigos- ja máinnasárbevieru lassin sámiin leat čállojuvvon muitui
muhtin meare oanehis árbevierru, sátnevádjasat ja dajahusat sihke
hoahkamat.  Eanemus oassi sátnevádjasiin sisdollet almmolaš
áiccagiid, muhtumin ovdanbukton iežaset giellagovaiguin, nugo
omd. " gálbmon olmmoš ii heive dola dahkat, son boaldá oppa goađi "
.  Dain lea sáhttán maid leaikkastallat: " ii leat leaika go láibi
nohká, muhto easkka dat heahti šaddá, go duhpát nohká ".  Sámiin
leat leamaš maid dálkái gulli váigasat.  Dan sadjái árvádusat eai
oro gullan goahteeallimis olbmuid dábáleamus áiggeájahusaide, dan
mađe unnán dat gávdnojit.  čoakkáldagain stuorámus sisdoallá 80
anársámi árvádusa, main leat eanaš suopmelaš loanat.  Vieris málle
sullasažžat ležžet maid dat hárve divttat ja lávlagat, maid leat
merken muitui ee. anáraččain.  Dás sáhttá máinnašit, ahte sámi
eposin daddjojuvvon A. Fjellnera ( 1795 - 1876 ) kalevamihttui
čállojuvvon Beaivvi bártnit ii leat hámis beales originála, vaikko
vel sisdoalai olu ruotasámi álbmotdieđuid.  Oasit muitaleaddji
divttain leat merkejuvvon muitui 1820-logus.

Sámi njálmmálaš árbevirrui orru leamen dovdomearkkalaš nuppádassii
guovlluid mielde molsašuddi juoiggus, nuppádassii buot sajiin
njuolggosánat, oanehislágan máinnas dahje muittašeapmi.  Dát leat
leamaš oktan ávnnasin maid sámiid čáppagirjjálašvuođa šaddamis.


1.12  SÁMI ÁLBMOTDÁIDDA

Álbmotkultuvra lea kultuvra, man olmmoš lea duddjon joavkku lahttun
ja joavkkus almmolaččat váikkuheaddji dagaldagaid vuođul.  Seammá
guoská álbmotdáidaga.  Ovttaskas olbmo áidnalunddot attáldagat eai
leat álbmotkultuvra dahje álbmotdáidda.  Dat sáhttet gal leat dáidda
.  Álbmotdáidagis lea álo mielde almmolašvuođa, oktilisvuođa ja
sosiálalašvuođa oasit.

Sámi servvodagas ii ovdal moaddelogi manjimuš jagi leat leamaš
dáiddačehpiid ja duodjáriid elihta.  Das eallán hápme-, ivdne- ja
hervenárbi lea leamaš buhtes álbmotdáidda, álbmotkultuvra.  Sámi
álbmotdáidda boahtá čielgasepmosit ovdan duodječehppodagas sihke
atnobiergasiid ja biktasiid hervemis ja lávemis.

Sámi álbmotdáidda vuođđun lea leamaš bealle- dahje ollesnomádalaš
eallinvuohki.  Das lea boahtán hápme- ja ivdnegiela oaivelinnját.
Biergasat leat leamaš dábálaččat oktageardánat ja sakka anolaččat
.  Boares sámekultuvrras eai lean dušši dávvirat dahje šlámporat.
Dávviriid atnoiešvuođat mearridedje daid árvvu, vaikko daid
ráhkadeapmi addiige olu vejolašvuođaid estehtalaš dáiddu ja áiccu
ovdanbuktimii.

Sámit leat dovdosat hervendáiddusteaset.  Vátna ja oktageardánis
tiŋggain sáhtii hervendáidu ja ivdne- ja hápmedovdu duhkoraddat
máŋgga láhkai ja dagahit ovddolaš bohtosiid, ja daid herven sáhtii
leat stájideaddji goargat.  Oidnoleamus ja dovdoseamus oassi sámi
álbmotdáidagiin lea álbmotbivttas, mas sámekultuvrra guovlluid mielde
molsašumit oidnojit čielgasit.


1.12.1  Sámeana guhkkin boahtán kultuvraváikkuhusaid vuolde ja heiveheaddjin

Johannes Schefferus govvidii jagi 1673 vuosttas geardde dárkilit sámi
nissoniid ja olbmáid buđaldusaid.  Son govvidii dárkilit sámiid
duodječehppodaga, bargovugiid ja biktasiid.  Schefferusa áigge
ráđđii vel oaidnu, ahte sámit ledje eallán ollásit almmá
olggobealde boahtán kultuvraváikkuhusaid, guhkkin boaittobealde ja
eará álbmogiin gáidosis.  Maŋŋá leat sihke sámebiergasiid,
bivttashistorjjás ja arkeologiija dutkit rihkkon dán gova.  Lea
sihkkar, ahte sámiid ássanguovlu lea juo árrat šaddan máŋggaid
guhkkin boahtán kultuvrarávnnjiid vuollái ja daid deaivvadanbáikin.

Sámiid kultuvraguovlu ii leat goassige leamaš dievaslaččat oktilis
.  Sámečearddaid eallindábit, luonddudilálašvuođat ja guovlluid
historjját leat earáláganat.  Sámeguovllu nuorta-, davve- ja
máttaosiide leat boahtán earálágan kultuvraváikkuhusat.

Phebe Fjellström lea čájehan, ahte sámi dáktedujiid hervenvuohki lea
ožžon váikkuhusaid guovtte váldoguovllus.  Máttaguovllu
dáktehervenvuohki lea geometralaš, mas govadagat gokčet measta oppa
duoji.  Das oidno čielgasit viikinjkaáigásaš skandinávalaš
hervenvuogi váikkuhus.  Davvi ja nuorta guovllu hervevuohki addá
stuorát vejolašvuođaid govadagaid geavaheapmái.  Fáttát leat dávjá
šattuid dahje ealliid birra, masa ovdagovat gávdnojit ee.  Gárjila
ruovdeáigge hervenvuogis.  Fjellströma árvalusaid leat dorjon ee. dat
arkeologalaš ávdnasat, maid Christian Carpelan lea gávdnan ja dutkan
j. 1967 Soađegilis Juigiettis.

Jiekŋameara alo suttes riddu lea juo guhká addán buriid
vejolašvuođaid sámiid ja vieris álbmogiid gávpašeapmái.
Gávppašeami geažil leat sámebiergasiidda gullan ee. láđđi ja silba
.  Sámiti nvesterejedje dorkkasgávppis ožžon boađuideaset silbii,
gollái dušše hárve.

Máŋggain sisabuktindávviriin šadde fásta oasit sámiid
dávvirkultuvrras ja daid atnigohte eakti sámedávvirin.
Mearkkašahtti lea, ahte sámit leat geavahan máŋggaid
kultuvraloanaid vel dange maŋŋá, go dat leat javkán guovlluin, gos
dat leat álgoálggus vuolgán.

Sámi dávvirkultuvrras ellet nappo velge máŋggat Eurohpa gaskaáigái
dahje renessánsii gulli sárgosat, mat eai daid álgoguovlluin leat
šat gávdnon máŋgga čuođi jahkái.

Jiekŋameara rittus sámiit gávppašedje eanjgalslaččaiguin,
duiskalaččaiguin ja hollándalaččaiguin, muhto dasa lassin vel
ruoššaiguin ja gárjillaččaiguin.  Ruoššaid ng, pomorgávppi
váldoáigi deaivá 1800-lohkui, vaikko nuorta sámeguvlui leat boahtán
mearkkašahtti ruoššalaš kultuvraváikkuhusat juo olu ovdal.
Ruoššalašgárjillaš váikkuhus guoská garrasepmosit Guoládat sámiide
ja nuortalaččaide.  Dát váikkuhusat oidnojit guovllu duojis ja
dávvirkultuvrras, muhto maid gielas, oskkus ja musihkas.

Buhttásepmosit sámi álbmotdáidagii gullet čoarve, dákte-, muorra-
ja náhkkeduojit.  Datneárpodujiin, čuldojuvvon báttiin ja
gođđojuvvon ja gorrojuvvon biktasiin leat sihke iežaset sámiid ja
olggobeale boahtán ávdnasat.  Eakti sámiid ávdnasiidda eai gula
bivttassilbbat, silbacearkkit ja silbabasttet.

govva: Bohccočoarvi ráhkadanávnnasin 1. náskal, 2. buvkodohppa, 3. buvkonađđa, 4. njuikuma čielgi, 5. buvkonađa geahči, 6. áibmegoahti, 7. njuikuma bánit, 8. čoarvegiella, 9. ii geavahuvvo, 10. baste, 11. čoarvegiella, 12. buvkodohppa, 13. buvkonađđa, 14. čeaveliidneriekkis ( turisttaide ), 15. ii geavahuvvo.  ( Sámi Dáidda, 1981 )


1.12.2 čoarvi ja dákti

Girjjistis Lapponia ( 1673 ) Schefferus muitala fiidnát hervejuvvon
basttiin ja gođđinbiergasiin.  Son luoikkaha Tornaeusa sániid ja
dadjá: Go sii máhttet iehčanassii ráhkadit buot duokkáriid, lea
vuordimis, ahte sin dáiddut eai uhccánivčče, jos sii oččošedje
čuvgejuvvon olbmo oahpu. "

čoarvi, dákti ja náhkki leat sámeduoji boarráseamus duodjemateriálat
.  Dain materiálain olbmát leat dábálaččat duddjon.
Ráhkadanávnnasin vuosttažettiin lea geavahuvvon bohccočoarvi, muhto
maiddái eará dákteoasit ja gusa ja ealgga čoarvvit leat geavahuvvon.
Dávttis ja čoarvvis leat duddjon basttiid, njuikumiid, geabaid,
lávkanjálmmiid, nállogođiid ja niibenađaid.  Máŋggain
muorradujiin leat leamaš čoarvedulbosat hearvan ( guvssit, náhpit,
vuodjin- ja mátkesoappit, boahtalat, bumbbát, giissát ).  Dákti
lea geavahuvvon maiddái datneleikenfuorbman.  Dán láhkai ráhkadedje
galbbaid, boluid ja dulbosiid, maiguin ee. boahkánat ja
gietkkabáttit leat hervejuvvon.

Sámi hervendáidu boahtá buoremusat oidnosii čoarve- ja dáktedujiin.
Phebe Fjellströmma mielde máŋggat hearvamállet ja čoarveja
dákteduojit ledje álggos anus oppa davvi kultuvrabirrasis ja
sápmelaččat dušše válde daid atnui.  Sápmelaččat leat
geavahišgoahtán seammalágan hearvvaid bohccodávttis ráhkaduvvon
lávkanjálmmiin dego Birkas, Gaska-Ruoŧas gávdnon čoarvečohkumiin
lea oaidnimis.

Sámi duoji mihtilmasvuohta leat teknihkka, bargovuohki, materiála
válljen ja earálágan hervenvugiid heiveheapmi sámi atnobiergasiidda.
Muđuige sápmelaččat leat hui uhcán njuolgga áttestallan eará sajiin
boahtán málliid iežaset álbmotdáidagis: dábálaččat sii leat
heivehallan daid čehpet iežaset árbevirolaš málliide.

Dan maŋŋá go ruovddis ráhkaduvvon bargobiergasat jovde
sápmelaččaid ássanguovlluide, bođii niibbis deháleamus
bargobierggas čoarve- ja dáktedujiin.  " Buot maid sii čuhppet,
sii čuhppet niibbiin, eaige sis leat eará bargobiergasat ", ná
čálii Samuel Rheen, gii lei báhppan Julev Sámis 1670-logus.
Niibbiin sárgojuvvon hearvvaid ivdnemis geavahuvvui ja vel geavahuvvo
rukses leaibebárka dahje gutna, muhtumin snuvsa.

čoarvebastte leat atnán iehčanas sámi lávendáiddu buhttáseamus
boađusin.  Earálágan olggobealde boahtán stiillat leat goittotge
váikkuhan dasa áiggiid mielde, sápmelaččaid čoarvebastii leat
váikkuhan omd.  gotihka ja renessánssa ruvdno- ja boallooaivvat,
hervejuvvon silbabasttet.  Go olbmot sáhtte dahkat čoarvebastte
silbabastte mállen, de riegádii sámi silbaduodji vaikko ráhkadeaddjin
ii leange sápmelaš.  Fjellströma mielas ná dáhpáhuvai manjimuštá
1700-logus ja dáhpi lea joatkašuvvan gitta dán jahkečuođi rádjái.


Govva: Náhppi, bohcco bahčinguksi


1.12.3 Muorra

Buoremusat sámi láven boahtá oidnosii muoras dahkkojuvvon dávviriin.
Guvssit ja náhpit čájehit čielgasepmosit mo atnoulbmil lea ovddidan
lávendáiddu.  Materiálan lea geavahuvvon juogo soahkedahje
sieđgaruohtasbáhkit.  Báhkiid muorraávnnas lea buorre materiála
juohkebeaivválaš atnobiergasiidda.  Dat ii luoddanattá dego beahci
iige das leat bihkášsmáhkka dego guosas.  Guvssiin ja náhpiin
ovttastuvvet čábbát dáktehervendáidu sihke anolaš ja dáiddalaš
muorraherven.  Dáktehearva dahká duojis dáiddaduoji.

Náhppi lea ollásit earálágan go suopmelaš mielkegivllo.  Náhppi lea
gohppojuvvon stuorra soahkebáhkis nu, ahte dan ravddat jorgalit
sisaguvlui.  Dán láhkai bohccomielkki divrras goaikkanasat eai
beassan njuorrat duššás.  Álddus fidne dušše gohpa dievva mielkki
ain hávil.  Náhppi lea buorre ovdamearka das, mo juohkebeaivválaš
eallin lea ovddidan lihttemálle.  Dat lea anolaš bierggas
beallevilda, muhtumin leabuhis bohccuid bažidettiin.

Sabehat, reagaid jálásat ja gerresiid láitagat leat ráhkaduvvon
soagis.  Boazosápmelaččain leat leamaš goittotge vihtta earálágan
geresmálle geavahandárbbu mielde.  Gerresiid bahtaliehkkut
hervejuvvojedje meetálladulbosiiguin dahje málejuvvon hearvvaiguin.
Sáhtte maid vadjat murrii hearvvaid.

Asehis soahkelisttaid leat geavahan vuostálohkiid, vuodjaskáhpuid,
giissáid ja spagáid girdosiidda.  Guosa, sieđgga dahje soagi
vettiin sáhtii maiddái botnjat vuostálohkiid.  Teknihkka lea
seammálágan go máttimus ránnjáálbmogiid skáhppodujiin.

Listtaid oktii goarrumis sápmelaččat leat geavahan seakka veatti,
suona dahje luddejuvvon dolgedávtti.  Vuostálohkiid vuođus ledje
hearvvat ja ráiggit.  Go vuostásuhkosa čarvvui golggai missu eret
ráiggiid čađa.

Veaddeduojit leat leamaš dábálaččat nissoniid ja báhkkeduojit fas
olbmáid barggut.  Veaddeduodjin ráhkaduvvojedje vuostálohkit, goret
ja skáhput, juoba uhca sohkarlihtáččatge.  Beassi ii lean olu anus
.  Das gárvvistuvvojedje oktageardánis dávvirat: givttat, ávskárat,
mat ledje dárkkuhuvvon gaskaboddosaš geavahussii.  Nuortalaččat
leat goit geavahan viehka olu beassebiergasiid.  Sii hervejedje
beassebiergasiid nu, ahte málejedje hearvvaid muhtin ivnniiguin dahje
giddejedje daidda asehis, čuovgi geađgedulbosiid.


Govva: Gietkka ja giisá

Gietkka gohppojuvvo luddejuvvon beahcebealkui ja dat skoađastuvvo
sistenáhkiin.  Hearvan leat čuldojuvvon ja gođđojuvvon báttit.

Mánáid suodjaleami várás leat henjgejuvvon šielat: silba-,
datnedahje veaikeboalut ja earálágan tiŋggat.


1.12.4  Náhkki, tekstiillat ja álbmotbivttas

Boarráseamos sápmelaččaid biktasat leat náhkkebiktasat, maid
historjá ollá gitta ovdahistorjjálaš áigái.  Álgoálggus buot
biktasat gahpiris gitta gápmagiid rádjái ledje náhkis.  Materiálan
ledje bohcco duollji, dahje dibmejuvvon, navilduvvon ja ostejuvvon
sisti, maiddái eará ealliid náhkit ja maŋŋeleappos maid gusa ja
sávzza náhkit ledje ánus.  Dálvit sápmelaččat gárvojedje
miessádatbeskii, man geavahedje ráves bohcco náhkis dahkkojuvvon
beaskka vuolde.  Geassegárvun lei sistebivttas, man čađa ii
beassan čáhči, jos dat gieđahallojuvvui dihtoláhkai.

Ng. Gaskaáigge sápmelaččat geavahišgohte liidnegávttiid.  Álggos
dat ledje ráhkaduvvon ránes gággásis.  Dálá gáktemálliid vuođđun
leat justa náhkkebiktasat ja gákkesgárvvut.  Láđđi bođii
sápmelaččaid atnui gággásiin seammá áigge.  Gávpeolbmot bukte da
Enjglánddas ja Hollánddas vuonaid gávpebáikkiide ja sámesiidddaid
dálvemárkaniidda.  Boazosámiid eamidat sáhtte oamastit hirbmat meari
láđđiid.  Dan atne árvvus, ja dat leai divrras ja liekkas.  Ja
danne láđđi šattai feastabivttasmateriálan ja otnábeaivvege dat lea
seilon divraseamus materiálan sámegávttiin.

Nissonat gorro biktasiid.  Boarráseamos duodjebierggasin lea leamaš
dáktenállu, maŋŋelut golmmačiegat náhkkenállu dahje áibmi.  Láigi
lei čielge- ja juolgesuonain bodnjojuvvon.  Suotna lei erenoamáš
náhkkebiktasiid goarrumis, gápmagat bisso goikkisin njuoskadálkinge,
go suotna bođai ja dagai sávnnjiid divttisin.

Maiddái biktasiid herven lassánii ja stiillat rivde johtileappot
gákkesgávttiid áigge.  Badjeolbmot, geat riggo eanemustá Sámi
márkaniin, čájehedje riggodagaset sámegávttiin.  Materiála, ivnnit
, hearvvaid ja činjaid eatnatvuohta muitaledje olbmos eambbo go
dušše ruoktobáikki.  Gákti muitalii earret sosiálalaš árvvus,
maiddái oamasteaddji luonddus: leigo olmmoš vuollegaš vai čeavlái
, fuolalaš vai fuollameahttun.


Govva: Sierra sámeguovlluid gahpermállet

Sámegáktái gullá maid gahpir.  Juohke sámeguovllus leat iežaslágan
mállet.  Olbmáid gahpir lea Davvi-Sámis čiehgahpir, man málle
molsašuddá báikkis báikái.  Gahpira álgovuođđun lea várra boares
nuortaeurohpalaš čiehgahpir, mii bođii Davvi-Sápmái 1800-logus.
Ruoŧa-Sámis lea anus málle, man mállen lea gaskaáigásaš
bismmagahpir.  Nuortalaččaid ja Guoládaga sápmelaččaid gaskkas
olbmá čearddalaš dovdomearkan lea leamaš guhká dušše dálvegahpir
: dat lea bajil njealječiegat láđđiin hervejuvvon dorkkasgahpir,
man bajildasa mállii lea várra váikkuhan maiddái nuortaeurohpalaš
čiehgahpir.

Nissoniid gahpirat gorrojuvvojit measta álo rukses láđđis, dat
dušše hervejuvvojit earáláhkai.  Ruoŧa-Sámis gahpira ravdda birra
lea gorrojuvvon speallevearka, Anár-Ohcejoga guovllus hearvabáddi ja
Eanodaga-Guovdageainnu guovllus máŋggat hearvabáttit.  Dolin
nissonat čulde buot báttiid ieža, maŋŋá datge leat gávppis
ostojuvvon.  Nissoniid čoarvegahpir, ládju lea miellagiddevaš
málle.  Ládju lei anus vel 1800-logu loahpas Ohcejoga guovllusge,
muhto dan geavahus nogai belohahkii vuoiŋŋalaš sivaid dohte, go
lestadiolaš osku vuosttálasttii dan.  Davvi-Ruoŧas stuorát mánáide
ráhkaduvvon gahpirat sulastahttet olbmáid diehppe- ja snuibagahpiriid
.

Nuortalaš nissoniid gahpiriin oaidná nissona náittosdili.  Eamida
gahpiris lea alla, goavre ovdaoassi, mii lea hervejuvvon
bearraliiguin.  Málle lea várra boahtán
ruoššalaš-gárjillaš-komalaš guovllus.  Nieidda ja leaskka
gahpirat ( pee'rvesk' ja poo'vdnek' ) leat vuolibut ja uhcit
hervejuvvon.  Nieidda gahpira oaiveoasis lea gierdu, man alde lea
rukses láđđi ja emalabearralhearvvat.  Náhkis leat álo gorrojuvvon
maiddái gápmagat, gálssohat, stigat, unnit ja stuorát sisteseahkat
, rehpot, nieste- ja bierggaslávkkat.

Daid herven ja málle boahtá báikkálaš stiillas, muhto juohke duojis
oaidná duodjára iežas stiilla.  Gárvvuin, maid
vuođđoráhkadanávnnasin lea seilon náhkki, lea láđđis boahtán
deháleamus hervenmateriála.

Velá dálge gápmagat duddjojuvvojit dološ árbevieruid mielde gállo ja
gámasnáhkiin.  Ovtta gotturis bohtet ovttat gápmagat.  Jievjadahje
muzetnuvttohat leat álo leamaš árvvus.  Nuvttohat čadnojuvvojit juo
čuolddavuoddagiiguin dahje hearvabáttiiguin.  Juvhlenuvttohat leat
álo gorrojuvvon gámasnáhkis.  Bargogáman eanaš geavahuvvon gállohat
leat fas gorrojuvvon bohcco gállonáhkis.  Dat lea galjibut go
nuvttohat eaige leat árbevirolaš oainnu mielde seamma čábbát go dát
.  Muhtumin gálloha siste leat sáhttán atnit nuppiid gápmagiid.

Geassit olbmot geavahedje sisttis gorrojuvvon gápmagiid.  Gápmagis
šattai nannosut, jos das lei njurjonáhkkevuođđu ja jos dat
vuidojuvvui bures.  Geassegápmagat čázehat bihkkaduvvojedje nu,
ahte dat eai njuoskan.  Njuorrohat ( gápmagat maid vuođđu lea
ráhkaduvvon njurjonáhkis ) ja maiddái oapmegapmagat ledje anus
giđđat ja čakčat.

Sápmelaččat ohppe mearragáddeolbmuin sávzzaid ja gáiccaid dikšuma
ja ná fidnejedje lasi duodjeávdnasiid: ulluid ja náhkiid.  Ullo
láiggit leat geavahuvvon bárggešiidda ja čuolddaboahkániidda
javuoddagiidda.  Sápmelaččat leat čuoldán njuikumiiguin hui seakka
láiggis hearvabáttiid gahpiriidda ja biktasiidda.  čuldojuvvon
báttit leat duddjojuvvon rukses, alit, ruoná ja fiskes láiggiin.

Mearragátti sápmelaččat, geain ledje eambbo sávzzat go earáin,
gođđe maiddái eambbo ránuid go earát.  Vel dál dihto árbevirolaš
málliid namman lea " mearrarátnu ".  Rátnoláiggiid ivdni váldojuvvui
luonddu šattuin, ná ivnniin bohte hui ráfálaččat oaidnit.
Dábáleamus ivnnit ledje ránes, čáhppat ja ruškat.  Badjesámit oste
ránuid dáloniin ja mearrasámiin ja geavahedje daid gođiid govččasin
.


1.12.5  Datni

Arkeologalaš gávdnosat čujuhit dasa, ahte sápmelaččat livčče
oahppan geavahit dani juo árra gaskaáigge.  Dat lea áidna meatálla,
mas sápmelaččat leat ieža ráhkadan earálágan biergasiid.  Dan sii
leatge máhttán gieđahallat dáidduin.  Bohtosat leat dáiddalaččat
ja fiidnát.  Datneárpu lea leamaš buot deháleamus Gaska-Skandinávias
.  Sátnevájasin leige, ahte datni lei " geafes olbmá golli ".  Dat
sápmelaččat, geain váilo ruđat skáhppot divrras silbba, válde
dani atnui.

Sámiin lea leamaš iežaslágan vuohki válmmaštit datneárppu.
Barggus geavahuvvui soagi dahje leaibbi oaksi, mii luddejuvvui ja
váimmus váldojuvvui eret ja das maŋŋá bealit čadnojuvvojedje fas
oktii.  šolggiidan dani ja laju seaguhus njorrejuvvo ná ráhkaduvvon
bohccái, gos das boahtá viehka gassa datnestággu.  Stákkuin
ráhkaduvvo árpu nu, ahte datnestággu gessojuvvo čoarveluovddi čađa
, mas leat stuorát ja unnit ráiggit.  Go datnestággu gessojuvvo ain
baskkit ja baskkit ráiggiid cađa, de šaddá árppus doarvái seaggi.
Loahpas sárrasat badnojuvvojit suonaid birra.  Datneárpu geavahuvvo
hearvan náhki ja gođđaga alde.  Lávejuvvon govadagat leat
geometralaččat.  Vuođđogođan lea dávjá alit, rukses, ruoná ja
fiskes láđđi, mii heive bures oktii ránes datneláiggiin.
Datneárpohearvvat geavahuvvojit gahpiriid ravddaid, boahkániid,
suomuid osiin ja Skandinávia Lulli-Sámis gávtti silbačeabehiid ja
lávkanjálmiid hervemii.  Das leat maiddái činjat ráhkaduvvon.
činjaid ja boaluid leikenfuorpmat ráhkaduvvojedje čoarvvis.

Datneárppu geavaheapmi gearggai juo measta jávkat, muhto otnábeaivve
lea fas vejolaš oahppat dan geavaheami ja ráhkadeami ja das lea
šaddan hui dábálaš hervenvuohki.


Govva: Riskkut dahje soljut


1.12.6 Silba

Silbba geavaheapmi sámi kultuvrras duođašta dan, ahte goit
gaskkohagaid sámit leat birgen bures ekonomalaččat ja ahte sis leat
leamaš buorit oktavuođat eurohpalaš kultuvrii.  Sámit eai ieža
dearpan silbba, muhto gávpoga gollerávdit ráhkadedje buot
silbadávviriid.  Go silbadujiid málliide ja stiillaide leat váikkuhan
maid ieža sámit ferte ng. sámesilbbaid atnit sámi álbmotdáidagii
gullin.  Silbabiergasat báhce čavgadit sámi duodjeárbevirrui, ahte
dál daid atnet ollásit sámebiktasa oassin.

Silbaboalut geavahuvvojedje čikŋan boahkánis, soljuin fas
giddejuvvui silkeliidni.  Máttasámit geavahedje luovos silbačeabeha
, mas ledje silba- ja datneláiggit.  Silbačinjain leat dávjá
sárgosat gaskaáigge ja renessanssa stiillain.  Ave Maria -mearka lea
dávjá soljuin ja činjain, mat henjgejuvvojit.

Sámiin ledje maid anus silbabasttet ja cearkkit.  Omd. silbacearkki
ruohttasat leat Fjellströma mielas 1500-logu gollerávdiid bájiin.

Dat ráhkaduvvojedje ee. Bergenis, gos dat jođihuvvohedje Sámi
márkanbáikkiide.

Álggos sámit eai beassan váikkuhit silbadávviriid lávaide ja málliide
.  Silbačinjat šadde áiggiid mielde sámegávtti dehálas oassin ja
Gaska-Eurohpa silbarávdit derpe málliid, maidda sámit liikojedje.
Maŋŋá Gaska- ja Davvi- Skandinávia ja Davvi-Suoma silbarávdit
buvttihedje silbadávviriid maid sámit háliidedje ja dinjgojedje.
Sámit lonuhedje dorkasiid, dan áigge lávvoávdnasiid,
silbadávviriidda.  Eanemus silbba oamastedje boazosámit, geat leat
riggon boazodoalu viidáneami áigge 1700-logus.

Johtimiid áigge eai silbbaid sáhttán álo dahje oskkildan jođihit
fárus.  Duollet dálle silbbat dolvojuvvojedje báhpa rádjui, muhto
dávjá dat čihkkojuvvojedje suollemas báikái, man diđii dušše
bearraša njunuš.  Eatnama sisa hávdáduvvon silbačiegat sáhtte
báhcit dohko agibeaivái, go čiehkki jámii.  Dákkár čiegaid leat
dutkit maŋŋá gávdnan ja dat leat addán mihtilmas dieđuid
dutkamušaide.


1.13  SÁMI DÁIDAGA HISTORJJÁS

Dálá sámi dáidaga vuođđun lea čuđiid jagiid ovdánan álbmotdáidda,
njálmmálaš ja musihkalaš árbevierru.  Árbevirolaš sámi servvodagas
ii dieđu mielde leat leamaš dáiddár- ja duodjárelihta, olbmot,
geat livčče eallán dušše dáidaga dahkamiin, dujiin, musihkain,
čájáhallamiin dahje čállimiin.  Sámiid govalaš, sánálaš, hápme-
ja musihkkaárbi leat gullan otná beaivve rádjái eakti álbmotkultuvrii
ja -árbái.

Duođalaš sámi dáidagis sáhttá hállat easkka go vuosttas
čáppagirjjálašvuođa deavsttat ja govvadáiddačehpiid barggut
almmustuvve mannan jahkečuođi molsašumis.  Easkka dán jahkečuođi
gaskkamuttu maŋŋá almmustuvve vuosttas atnooktavuođain sierranan
sámi dáiddaduojit, ođđa musihkalaš hámit, vuosttas viidásut gutni
ožžon teahterjoavkkut dahje sámi birrasa dárkileappot govvidan
filmmat.

Vuosttas sámegielromána almmustuvai easkka jagi 1981.  Sámi dáidda
lea oalle nuorra, muhto dat lea 1970- ja 1980 -loguin garrasit
ovdánan.


1.13.1 Álbmotdáidagis govvadáidagii ja duodjedáidagii


Boarráseamus govvagiella

Davvi-Fennoskandia ássiid boarráseamus govvagiela ovddastit dálá sámi
árbevirrui vieris ovdahistorjjálaš áigge báktesárgumat ja
ovdakristtalaš áigge šamanismii gulli oktageardánis sárgumat.
Báktesárgumat leat gávdnan viidát, gitta sámiid dolin ássan guovlluid
davvi- ja máttarávddaid ráji.  Báktesárgumat muitalit bivdokultuvrras
eallán olbmuid birra.  Sárgumiid guovddášfáttán leat eallit ja
bivdit.

Sámeguovllu boarráseamus báktesárgumiid etnalaš boahtimuš ii leat
velá čielggas.  Dutkit eai leat ovttastan ovd. boarráseamus
jiekŋáigge maŋŋá álgán kultuvrra, Komsa-kultuvrra ( s. 7000 - 2500
o. Kr. ) áigásaš báktesárgumiid sámiid máttarváhnemiidda.
Ng. árrasámi áigge sullii 1000 oKr. - 300 mKr. ledje sámit juo davvin
Jiekŋameara gátti rájis.

Sámi ruovdeáigái čujuheaddji gávdnosiid dahke ee. Várjjatvuona
lahkosis 1800-logu loahpas.  Dalle gávdne ráktogeađge-,
goddečoarve- ja fálládáktebiergasiid, mat leat árvaluvvon gullat
sámiid máttárváhnemiidda.  Biergasiid alde leat govvasárgumat,
cuovkkassárgát ja ravdda čuovvu duppalsárgát - seammalágan
hervenvuohkegovvadusat, mat sámi dákte- ja muorrahervenvuogis
oidnojit vel.  Finmárkku gávdnosiid joavkkus lea maid unna
eallidevnnet, mas ealli ravddamuš sárgáid lassin oidnojit
simbolalaččat dehálaš váibmu ja váimmu ja njálmmi ovttasteaddji "
eallima sárggis ".  Dát mágalaš mearkkašumi sisdoalli govadat lea
oahpis báktesárgumiin ja eará primitiivvalaš govvadáidagis.

Ovdahistorjjálaš báktesárgumat Davvi-Norggas. ( Manker, 1971 )

Ernst Manker atná sámiid álgovuđoleamus dáiddahápmin aiddo
sárgundáidaga, niibegežiin dahje eará bastilis biergasiin dáktái,
murrii ja ráktogeađgái sárgojuvvon hearvvaid.  Sárgundáidda lea
joatkašuvvan boatkankeahttá jahkeduháhiid čađa go fas šamanismii
ja noaidedáidduide gullan govvagiella duššaduvvui measta ollásit
kristtalaš vuolggahusbarggu oktavuođas.  šamanismai gullan
govvagiela áidna bázáhasat leat eurohpalaš museaide vurkejuvvon s. 80
goavdása.  Daid cuoccaide leat sárgojuvvon ealliid, olbmuid ja
vuoiŋŋaid oktageardánis ja abstraktalaš simbolat daid mágalaš
ulbmiliid mielde.


Govva: Mátta goavddestiipa ovddasteaddji Rana-guovllu goavddis
gurotbealde, olgešbealde davvitiippa ovddasteaddji Finmárkku guovllu
goavddis. ( Manker, 1971 ).

Goavdásiid govain sáhttá earuhit njeallje earálágan govvamáilmmi
hábmenmálle.  Skandinávia guovddáš-Sámi goavdásiin guovddášgovvan
lea beaivváš, ja okta rastásárggis juohká cuocca guovtte avádahkii:
beaivái dahje dán beallášažžii ja idjii dahje duon beallášažžii
.  Suoma Sámi guovllus gávdnon goavdásiid cuoccas leat guokte
rastásárgá ja golbma avádaga ja Finmárkku guovllu goavdásiin leat
rastásárgát juoba golbma dahje njeallje.  Beaivváš ii leat dain
miige guovddášfáttáid.  Skandinávia mátta-Sámi goavddestiippas fas
beaivváš lea hui dehálaš, muhto dat lea govviduvvon
vinjunjealjehassan, man gežiin vuolgi suotnjariin oassi goavdása
ipmil-, olmmoš ja eallihámiin čuožžot.  Rastáavádatjuohku ii dán
málles leat ollege.

Museaide čohkkejuvvon sámi sárgundáidaga čájehalli dákte- ja
muorrabiergasat addet árbevirolaš hervenvuogi stiilasurggiin
čielgasut gova go dálá dáiddadujiid govadagat.  Nuorta- ja
Davvi-Sámis čohkkejuvvon biergasiid stellen muittuha lagamusat
báktesárgumiid ja goavdása govaid go máddelut guovlluin čohkkejuvvon
biergasiid herven.  Durdnosa Sámis Finmárkku ja Guoládaga
davveguovlluid rádjái leat govviduvvon eanemusat eallit, eanaš
bohccot.  Dávjá ovdanbuktojuvvon fáddá lea sápmelaš vuodjimin
bohccuin.  Davveguovllu hervenvuohki lea leamaš roavváseabbu iige
leamaš nu čavga čadnojuvvon dihto málliide.  Ealliid lassin davvi
hervenvuogis gávdnojit olu šaddo-, lasta ja rássegovadagat, mat
leat máttit álbmogiid dáidagis váldojuvvon ja heivehallojuvvon.

Máttit hervenvuogi stiilaguovllus Skandinávias Mátta- ja Gaska-Sámis
hervenfáttát leat geometralaččat, ja dat gokčet dávjá oppa
biergasa ja leat dáiddalaš-teknihkalaččat davvesápmelaš hervema
fiidnáseapput.  Dálá sárgut čuvvot dávjá lullesámi hervenvugiid
fuolakeahttá das, man Sámeguovllus ležžet eret.  Stiillat leat
šaddan ovttalažžan, oassálágaid skuvlema dihte.


Govva; Lávkanjálbmi bohccočoarvvis; herven lea ng. lullesámi hervenvuogi mielde ( Sámi Dáidda, 1981 )


Duodji

Almmolaš namahus álbmotdáidaga buktagiidda, sierralágan biergasiidda
lea " duodji ".  Duodji dárkkuha sihke iežas geavaheapmái
válmmaštuvvon atnobiergasa ja dáiddaduoji.

Árbevirolaš sámi servvodagas duodji lei bearraša áigáiboađu
vealtameahttun oassi.  Juohke nisu máhtii dahkat iežas bearrašii
gápmagiid, gávtti ja eará biktasiid.  Juohke olmmái fuolahii muorra
ja dáktebiergasiid duddjomis iežas dárbui.

Dán áigái sámi duoji luondu lea nuppástuvvan.  Vuosttas geardde
sáhttá hállat sámiin, geat iežaset ámmáhin duddjojit ja geain eanaš
oassi leat ožžon dasa skuvlema.  Árbevirolaš vugiin ráhkaduvvojit
maid ođđa bierggashámit ja -mállet; ovddiduvvo ođđa sámi hábmen
ja plánen.  Máŋggat árbevirolaš duodjin dahkkojuvvon biergasat (
ovd. niibbit, giissát, guvssit ja náhpit ) leat sierranan
atnooktavuođas ja šaddan dáiddabierggasin.  Daid deháleamus árvvu
mearrideaddji iešvuohta ii leat atnooktavuohta dahje heivvolašvuohta
árgabuđaldusaide muhto cábbodat ja árbevirolaš sámi málle.  Dán
áigásaš ássanvuohki ja bargobiergasat addet lunddolaččat áibbas
nuppelágan vejolašvuođaid fuolalaš ja fiidnát dahkkojuvvon bargui
go johttisámiid viesuin dolin lei.

Árbevirolaš ja dáiddaduoji ámmátoahpahusa addet dál omd. Sámi  álbmotoahpahat Ruoŧas Johkamohkis ja Sámeguovllu fidnoskuvla guovddáš Suoma sámeguovllus.

čuovvovaš golmma dáiddačeahpi ovdamearka čájeha, mo sámi govvadáidda lea ovdánan álbmotdáidagis ja álbmotlaš sárgundáidagis otná beaivve dáidagii.


Johan Turi ( 1854 - 1936 )

Vuosttas viidásit dovdojuvvonn sápmelaš govvačeahppi lei Johan Turi
čohkkirasas, gii girječálli barggu lassin ( gea 1.13.2 ) ovddidii
álbmotdáiddačehppiid dovdomearkkalaš govvagiela.  Turi lei eret
Guovdageainnus boazosámi sogas ja govvidii oktageardánis sárgumiin
alcces oahpes olbmuid ja dáhpáhusaid, bohccuid ja návdebivddu, juoba
sápmelaččaid nástealmmi.  Primitiivadáidagii dovdomearkkalaš dábi
mielde Turi govain ii lean perspektiiva.  Govat livket sárgumiin ja
ožžot áigái deavstta oktavuođas ealli ja duodalašlágan gova Turi
áigge boazosápmelaččaid eallimis.

Sárguma ja málema lassin Turi válmmaštii muorrasteampaliid hámiide,
mat dávjjimusat bohte ovdan.  Turi govat leat addojuvvojedje olggos
su dovddus girjjis Muittalus samid birra ( 1910 ), mas lea
váldojuvvon dát čuovvovaš govva.

" Dás lea govviduvvon eallin dálvebáikkis.
- Boares áigge sámit ásse dálvit beahcevuvddiin, ja sii ásse ráfálaččat juohkehaš iežas váris.
Go ledje joavdan dálvebáikái, de lei goit veháš áigi, go ledje guhkit áigge ovttas ovtta sajis.
Juohkehaš doaimmahišgodii bargguidis.
Go lei buorre guohtoneana, de lei somá iige lean ollu bargu bohccuid birra čuoigamis. "


Nils Nilsson Skum ( 1872 - 1951 )

Nils Nilsson Skum lei Turi láhkai boazosámi sogas, man bearaš lei fárren Norgga Guovdageainnus Ruoŧa beallái.
Skum málegođii, go lei manahan vejolašvuođaid boazodollui.
Son háliidii merket muitui dieđuidis ja muitogovaidis eallinvugiin, maidda son ieš ii  šat sáhttán máhccat.
Skum málii sihke riittain ja  oljoivnniiguin ja sar'ggui liánttain.
Su sárgumat addojuvvojedje olggos juo ovdal, go su girji Samisita - Lappbyn jagi 1938 almmustuvai.
Skum lei ieš čállán govaidasas sámegielat deavsttaid, mat jorgaluvvojedje ruotagillii.
 
Turi láhkai Skum maid rámiiduvvui olggoriikkaid ráji.
Oassi su sárgumiin ledje  mielde olgoriikkalaš čájáhusain, main su čehppodat oaččui dovddastusa.

Jagi 1955 almmustuvvan girjjistis Valla renar Skum govvidii boazosámi eallinvuogi dakkárin go lei oahppan dan dovdat.
Dánge girjji Skum dárkkuhii su máddariid muitogirjin ja testameantan sámiide.
Girjjit almmustuvve girjeráiddus Acta Lapponica, man Nordiska Museet attii olggos.

Skum lei juo lávkki ovddabealde álbmoga sárgundáiddus.
Su bargu lei garrasit gitta árbevirolaš eallinvuogis, muhto dain oidno juo dáiddačeahppi persovnnalaš barggu ja oainnu luodda.
Su duovdagiin lea maid čielga perspektiiva.


John Andreas Savio ( 1902 - 1938 )

John Andreas Savio lea rámiiduvvon stuorámus sámi govvadáiddárin.
Son hálddašii máŋggalágan teknihkaid.
Savio lea dovddus erenomážit muorrasárgumiin, mat ovdanbuktet bohccuid, sámiid bohccuidisguin,
suohpaniiddisetguin ja beatnagiiddisetguin dahje sámiid gođiideaset ovddas.
Savio dáidagis sáhttá vuohttit norgalaš málára ja gráfalaš dáiddačeahpi Edvard Muncha váikkuhusa.

Savio oassin goit bázii šaddat dovddusin aiddo sámi dáiddačeahppin,
iige dáiddačeahppin almmolaččat.  Su leat atnán árvvus ja giitán
erenomážit boazosápmelaččaid eallinvugiid govvideaddjin, vaikko
Savio dovddai duon eallima dušše olgguldasat.  Muhtin
árvvoštallamiid mielde su buoremus barggut gieđahallet áibbas eará
go svámi fáttáid.

Dáiddačeahppi ieš elii riddosámegilis Mátta-Várjjagis mearrasámiid
gaskavuođas.  Nils Jernsletten ja Iver Jåks jurddašeaba Savio
šaddan máksit dáiddačeahppin das, ahte son sápmelažžan šattai
dahkat ja vuovdit aiddo " sámegovaid ", maidda olbmot liikojedje eanet
go su dáidagii dan iežas árvvu dihte.  Dárkileapput soai
árvvoštalallaba Savio čuovvovaččat:

" Savio gráfihkka-govain leat erenoamáš miellagiddevaččat dat govat
mat govvidit Romssa, Lofoten ja Vesterålen guovlluid.
 
Savio " sámegovat leat dávjá juogaláhkai stirdosat.  Bohcco son gal
dovdá, muhto badjeolbmuid eallin, maid son govvida, orru sutnje leamen
apmasut.  Ja dát lea váikkuhan maiddái su muorravadjanteknihkkii.
Dávjá son lea dahkan dárkilis hápmidemiid, ja de čuovvu daid sárgás
sárgái go vadjá gova murrii, ja danne šaddet muorravajuid sárgát nu
stirdosat.  Vaikko son hálddašage teknihka, de dát muorragovat leat
buorebut devdnemat go gráfalaš barggut.  Romssa ja Svolvára várit ja
gáissat orrot dahkan Savioi čiekŋalis váikkuhusa.  Doppe son lea
iežas birrasis ja hábmii gova niibbiinis lunddolaš ja friddja
sárgáiguin.  Buoremus govain son geavahii muorage nu čehpet, ahte lea
ožžon oidnosii dan ráhkadusa.  Erenoamážit dáin govain, ja smávva
muohtogovva- ja figurahárjehallamiin boahtá ovdan su čehppodat
gráfalaš dáiddárin.

Sárgun dáidá leat Savio buot fuonimusat dovdojuvvon.  Muhto gávdnojit
smávva hárjehallamat ja hápmideamit, mat čájehit su sárgunattáldagaid
sakka buorebut go dat govat, maid ieš lágidii čájáhusaide ja
vuvddii.  Dat ledje govat álás olbmuin, muohtogovat ja maiddái okta
čearpmatgovva.  Oljomálabargguin dušše muhtin hárve lea šaddan
dovddusin čájáhusaid ja mildosiid bokte.  Dat govvidit eatnamiid ja
sámiid.  Muhto Savio hearkkes ivdnedovdu ja dáidu ihtá buoremusat
čáhceivdnebargguin, erenoamažit vuotna ja hámmangovain Svolváras ja
Lofotenis."  ( Jernsletten & Jåks, Sámi Dáidda, 1981. )

Savio manjisboahtti sámi dáiddačehpiid bargguin lea oaidnimis
seammalágan deattut olgguldas sápmelašvuhtii.  Dáiddačeahpit váldet
lunddolaččat fáttáid iežaset birrasis, muhto dáidaga dovdomarkkat
dáidet leat eará sajis go fáttáid válljemis.  Sámi dáiddačehppiid
bargguin gitta otnábeaivái leat leamaš bajimussan realisttalaš,
naturalisttalaš, juoba románttalaš sárgosat.


Govva: John Andreas Savio muorravadju  " Grense ".


1.13.2 Sámegirjjálašvuođa muttuid birra

Sámegielat girjjálašvuohta lea addojuvvon olggos badjel njeallje ja
bealle jahkečuođi.  Badjel golbma jahkečuođi sámegiella
geavahuvvui vuostažettiin dušše vuoiŋŋalaš deavsttain ja
áppesiin.  Duođalaš sámegirjjálašvuođa, sámiid iežaset čállin
iežasgielat čáppagirjjálašvuođa ruohttasat ollet váile čuođi
jagi duohkái.  Sámegirjjálašvuođa vuosttas badjáneapmi deaivá mannan
jahkečuođi loahpageahči, goas almmustuvve olu girjjit oanehis
áiggis.  čuovvovaš muddu girjjálašvuođas deaivá easkka 1970- ja
1980-loguide, goas leat oanehis áiggis almmustuvvan olu
giehtačállosat.

Sámegielat girjjálašvuođa guovtte čielga badjáneami áigemuttu
gaskii báhcá áigi, goas sámegielat láđit ledje čáppagirjjálašvuođa
deavsttaid measta áidna olggosaddinkanálan.  Maid moadde
iešgoasttiduvvon girjji almmustuvve.

Gitta min beivviideamet rádjái lea sámegielat čáppagirjjálašvuođa
stempalastan uhcavuohta.  Dikta ja muittašeapmi ( muitalus ) leat
leamaš nuorra čáppagirjjálašvuođa dábáleamus hámit.  Daid sáhttá
atnit álbmotárbbi, juigosa ja máidnasa girjjálaš variašuvdnan.
Álggos dovdomearkkalaččat ledje maid álbmotdieđalaš govvádusat
árbevirolaš eallinvuogis.  Dat bohciidahtte erenoamážit
áššedovdiid beroštumi, eaige daid dábálaččat sámit lohkat.

Sámegirjjálašvuođa čállima stáđasmuvvama ja girjjálaš kultuvrra
nanosmuvvama leat goahcán goasttádus- ja ortografiaváttisvuođat.
Skuvllain ii ovdal oahpahuvvon lohkat ja čállit sámegillii.  Dán
jahkečuođis Suomas, Ruoŧas ja Norggas ovddiduvvojedje máŋggat
earálágan čállinvuogit.  Lea rehkenaston ahte deavsttat leat
čállojuvvon golmmanuplot sierra vugiin.  Davvisámegiela
čállinváttisvuođat leat jávkan easkka go oktasaš davviriikkalaš
ortografia dohkkehuvvui jagi 1979.  Dat leage váikkuhan sámi
girjjálašvuođa ođđa badjáneapmái, mii govviduvvo smiehttamuša
čuoggás 2.


1. Girjjálaš kultuvrra álgu

Vuosttas sámegielat girjjit ledje jagi 1619 almmustuvvan sámegiel
áppes ABC-book på Lappska Tungomål ja meassogirji, maid lei čállán
Bihtáma girkohearrái Nils Andersson ( Nicolaus Andreae ).  Dat ledje
goit eahpesihkkaris álgu girjjálaš kultuvrii.  Lea čájehuvvon, ahte
Andersson ii máhttán olusge sámegiela.  Girjjit čállojuvvojedje
measta dušše virggi manaheami balus, ja daid deaksta sisdoalai
eanaš sojatkeahtes lullesámegielat sániid, maidda ledje sehkkejuvvon
ruota- ja suomagielat sánit.  Seammasullasaš lei j. 1633 almmustuvvan
Uhca Kátkismus.

Ii leat oppa imašge, ahte dákkárat ledje vuosttas sámegielat girjjit.
Maid manjit jahkečuđiin sámegiel girjjálašvuođa adde olggos
virggálaš eissevváldit, dábálaččat girku.  Eanaš oassi lei
vuoiŋŋalaš girjjálašvuohta gitta dán jahkečuođi rádjái.

Vuosttas sámiid iežaset olggosaddán deavsttat eai goit lean
vuoiŋŋalaččat.  1600-logus báhppan doaibman Olaus Sirma attii
guokte ehpalaš divtta Upsalas doaibman professor Johannes
Schefferussii, vai dat attášii daid olggos su Lapponia-girjjistis (
1673 ), mas dat bohtege viidásit dovddusin. ( g. čuoggá 1.10.2 ).

Sorsele girkohearrá Anders Fjellner ( 1795 - 1876 ) háliidii Kalevalas
ožžon ovdamearkka mielde bajidit álbmogis iešdovddu ja
čohkkegođii sámiid álbmotlaš ehposa bargonamain Páiven Párneh.
Fjellner čokkii divttaid álbmoga gaskavuođas ja hutkkai ies várra
eanaš.  Epos ii goit goassige válmmaštuvvan ja das adde olggos
dušše osiid.  Divttat váikkuhedje Finmárkku álbmotlaš olbmái, Isak
Sabai ( 1875 - 1921 ), gii čálii sámiid álbmotlávllan gohčoduvvon
divtta Sáme soga lávlla.  Lávlagis máinnašuvvojit sámit " beaivvi
bártniid nana nállin ".

Oskkolaš vuođul čáliiga maid sápmelaččat Anders Bear ja Lars
Heatta, geat leaigga dubmejuvvon fánjgavuhtii, go leigga váldán oasi
Guovdageainnu dáhpahumiide jagi 1852.  Fánjgalis čohkkádettiin
olbmá-guovttos čohkkiiga čállagiid iežaska eallimis,
oaiveáššálaččat iežaska oskkolaš duogážis.  Girji " Muitalusat
" almmustuvai goit easkka 1970-logus.


" Vuosttas girječálli "

Oahpaheaddji, journalista Matti Aikio ( 1872 - 1929 ) lei vuosttas
duođalaš sámi girječálli.  Sápmelašvuođas fuolakeahttá Aikio
čálii dárogillii ja sutnje lei oppa eallima áigge ruossan dat, ahte
ii máhttán čállit sámegillii.  Aikios boahtá oidnosii dat
váttisvuohta, mii lea leamaš mihtilmas earáge sámi girječálliide ja
sámiide.  Garra dáruiduhttinpolitihka eallán girječálli figgai
gieldit iežas sápmelašvuođa ja gávnnahii, ahte sus lea
skandinávalaš varra.  Aikio guottihii álggos dáruiduhttinpolitihkage.
Son čálii muhtin sámeustibii: " Dus ii boađe mihkkige, dasgo leat
sápmelaš.  Muhto mus boahtá, dasgo mun lean germána. "

Matti Aikio ražai vai oččošii dárogielas ortnegii.  Vel Romssa
oahpaheaddjisemináras su dárogieladáidu lei váilevaš.  čájehan dihte
iežas dárogirječállin Aikio čálii vuosttas dárogielat ja seammás su
dovdoseamosin báhcán romána I Dyreskinn jagi 1906.  Juhani Siljo
suomagielat jorgalusas lea váldojuvvon ođđa preanttus jagi 1985 (
Gummerus ).

Aikio girjjiin oidno čielgasit girječálli oahpes kultuvrraid
soahpameahttunvuohta.  Vuosttas girji govvida guovtte earálágan
kultuvrra oktiinorddu Finmárkkus.  Aikio lea šaddan dovddusin
vuosttas girječállin, gii lea govvidan sámi árgaeallima
realisttalaččat, speadjalettiin olbmo dovdduid ja moralaš
soahpameahttunvuođa servvodaga duogáža vuostá.  Servvodaga, mii lei
aggressiivvalaš vehádaga vuostá, Aikio govvida norgalaš virgeolbmaid
ja gávpejasaid bokte Dan soardima vuollái báhce sihke boazo- ahte
erenomážit mearrasámit.

Manjit románas Ginungagap ( 1907 ) Aikio govvida mearrasámiid, muhto
das ii šaddan seammá dovddus go ovddit iige beroštahttan olbmuid
semmá olu.

Goalmmát románas Hebraerens Sön girječálli váldá ovdan vieris
kultuvrra ovddasteaddji, juvddálaš Davida bokte vuot iežas
nállevierisvuođa problema.  Juvddálaš bárdni oažžu ráfi easkka, go
lea máhccán ruoktoguvlosis.  Girjjis " Bygden paa elveneset " Aikio
oaidnu lei rievdan nu, ahte son lei áddegoahtán sámiid.  Das
girječálli falleha garrasit juoba dáruiduhttinpolitihka.


Johan Turi " Muittalus samid birra "

Vuosttas iežasgielat prosadahkosa almmustahtii jagi 1910
boazosápmelaš Johan Turi ( 1854 - 1936 ) čohkkirasas.  Su girji
Muittalus sámid birra lea čáppagirjjálaš govvádus iežas áiggi ja
guovllu sámiid eallimis.  Dat lea sámi girjjálašvuođas klassihkalaš
ja vuosttas girji, mas govviduvvojit servvodaga siskkobealde
johttisámiid eallin, oskkomušat, dábit ja dáhpáhusat.  Veli-Pekka
Lehtola dadjá, ahte " Turi lahkana sámekultuvrra siskkobealde,
máidnasiin, ja addá fáttástis čiekŋalut, fámolut, duođalut gova go
olggobealde " objektiivvalaččat " dárkojeaddji dieđalaš
dutkamušat.  Turi stiila čuovvu boares muitalusa luottaid.
Dajaldagat lihkadit " oktan guhkes ráidun " duovdagiid mielde. "

Turi lei riegádan Guovdageainnus jagi 1854.  Su mánnávuohta ja
nuorravuohta deivet boazosámiid dáfus moivás ja leabuhis áigái.
Jagiid 1852 ja 1889 dáhpáhuvvan rádjegiddemat gáržžidedje
Turi-bearraša guohtoneatnamiid ja bearaš fárrii Guovdageainnu
guovllus čohkkirassii, Ruoŧa Sápmái.  Seamma áigge Norggas elle
našuvdnallisttalaš áiggi, mii sámiide mearkkašii garra
dáruiduhttinpolitihka; sámiid ovddut garvojuvvojedje máŋggain
surggiin.  Turi girjji, seamma go earáge su áigge olbmuid doaimmaid ja
girjjálaš áigáibohtosiid sáhttáge atnit vuostedoaibman diđolaš
suddadahttinpolitihkkii.  Sámi álbmotčuvgejeaddjit ihtigohte Sámi
sierra guovlluide.

Turi almmuha girjji vuosttas siidduin iežas ulbmilin govvidit sámiid
diliid nu dievaslaččat go vejolaš " vai eai dárbbaš jearrat, govt
lea sámiid dilli, ja vai eai beasa botnjat nuppi ládje ".  " Dakkár
girjái ferte čállit visot dáhpáhusaid ja čilgehusaid, vai boađášii
čielggasin nu, ahte ipmirda juohke olmmoš.  Ja lea dat nuppiide
sámiide nai hávski gullat sámiid dili birra ".

Dárkilis boazodikšundábiid, bivdooahpa, dálkkodandáidduid,
oskkumušealliid, sámi lávlagiid ja boarráseamus muitalusaid maŋŋá
Turi luohpaha girjjis garra ironiain.  " Muitalus Sámieatnama
dovdameahttun ealliid birra " bilkida váldoálbmoga oainnuid
oktageardánis mehciid ja duoddariid sámiid birra, " mat birgejit
dakkár eatnamis, gos eai birge eará eallit ".

Turi girjji almmustuvvamii váikkuheagga loahpalaččat Giron ruvkke
disponeanta Hjalmar Lundbohm ja dánskalaš dáiddačeahppi Emilie
Demant.  Manjit ásai olles jagi čohkkirasa sámiid gaskkas ja golahii
áiggis Turi dállodoallin ja girjjálaš veahkkin.  Demant váikkuhii
dasa, ahte girjjis šattai viidásit dovddus.  Demant jorgalii girjji
dánskkagillii ja almmustahtii dan guovttegielat lágádussan jagi 1910
Köbenhámmanis.  Duiskkagillii dat jorgaluvvui jagi 1912 ja ruotagillii
1917.  Suomagillii dan jorgalii Samuli Aikio jagi 1979.  Girji lea
maid jorgaluvvon mai enjgelas-, fránskka- ja unjgargillii.

Sámiid gaskkas Turi Muitalus sámiid birra lea boahtán dovddusin easkka
manjimuš logi jagiid áigge ( duššebeare sámegielat lágádus
doaimmahuvvui easkka jagi 1965 ).  Turi áigge olbmot ja ránját eai
olus beroštan girjjiin.  Su áigge girječálli Sara Ranta-Rönnlund
muitala, maid čohkkirasa sámit jurddašedje Turi birra: " Juos sii
oppa beroštedjege hállat Turis, dadje sii vuostaseamusin, ahte son ii
lean dohkálaš hállat boazodivššus, dasgo son lei diktán
árbebohccuidis jávkat ".  Measta máilmme dovddusin badjánan
girječálli čállimis sáhtte ránját ja siidaguoimmit dušše
dadjalastit, ahte " iihan sus eambbo sáhttán vuorditge ".

Turi manjit girjjit jagi 1920 Köbenhámmanis olggosaddojuvvon Lappish
texts ja 1931 Anna Bielke doaimmas almmustuvvan Fråm fjállet eai
šaddan seamma dovddusin.

Johan Turi álggahan girjjálaš linnjá jotkkiiga julevsápmelaš Ante
Pirak ( 1873 - 1951 ) sihke govvadáiddačeahppin ovdal máinnašuvvon
Nils Nilsson Skum ( 1872 - 1951 ).  Piraka iežas eallingeardálaš
Jåhttee saamee viessoom 1937 almmustuvai sáme- ja ruotagillii.  Girji
prentejuvvui álbmotdieđalaš ráiddus seamma go Turi ja Skuma girjjit.

Jahkečuođi álggus lei váttis fidnet goasttideaddji girjjiide, jos dat eai lean álbmotdieđalaččat miellagiddevaččat.
Dan dihtii dát buhttásit čáppagirjjálaš buktagat almmustuvve iežas goasttádusain.


Girječállit álbmoga iešdovddu bajideaddjin

Das mas Johan Turi lei oaidnán barggus dieđiheaddjin, oidne girječállit , geat adde olggos  vehá maŋŋelut girjjiideaset, iežaset bargguset álbmoga moriheaddjin ja iešdovddu bajijeaddjin.
Sii ledje olbmot, geat ledje Lehtola mielde " vuolgán sámegiliin, muhto geat vuolggedettiin besse heivvolaš mátkki geahčái dušše oaidnin dihte dan vara, mii uhkida sámiid ".

vvDovdosepmosat sis lei Norgga bealde deavsttaid almmustahttán doaimmaheaddji-girječálli Anders Larsen ( 1870 - 1949 ) ja oahpaheaddjin válmmaštuvvan Pedar Jalvi ( 1888 - 1916 ), gii lei riegádan Deanuleagis Suoma bealde.

Larsen doaimmai čieža jagi oaivedoaimmaheaddjin sámegielat bláđis Sagai Muittaleaggje ( 1904-1911 ).
Láđđi lei servvodatlaččat aktiivvalaš.
Dat váikkuhii ee. dasa ahte Isak Saba ( 1872-1921 ) beasai Norgga stuorradiggái vuosttas sápmelaš stuorradiggeolmmájin.
Larsen attii olggos láđis čáppagirjjálaš deavsttaid, maid son čohkkii girjin Beaivve-Alggo, go láđđi heittii doaibmamis.
Muitalus lea journalisttalaš, polemalaš govvádus sámenuora ovdánea-
mi.
" Dasa lea vuojuhuvvon bastilis suokkárdeamit sámeáššis, realisttalas govvádusat álbmoga eallimis ja melodramáhtalaš oasit. "
Girjji almmolaš iešvuođa govvida loahppa, mas sápmelašvuhtii morránan nuorra olmmái doallá sága máttarváhnemiiddes árbbi bealuštemis.
Álbmot morráná - " ja dat lei sidjiide dego beaivvi álgu ".

Suoma sápmelačča Pedar Jalvi oanehis eallima váldosárggusin lei osku čuvgehusa fápmui álbmoga ja dan iešdovddu beastin.
Jalvi stuđerii jagiin 1911-14 Jyväskylä semináras, man álbmotromántlaš birrasis son áddegođii árbbis árvvu.
Jalvi čokkii gesiid álbmotárbbi ruoktoguovllustis, dálvet son čálii sámi eallima, kultuvrra ja váttisvuođaid gieđahalli čállosiid suomagielat áviissaide Pekka Pohjansäde namain.

Jalvi ii geargan goit olus čállit, go son jámii 28-jahkásažžan, aiddo válmmaštuvvan oahpaheaddjin.
Áidna girjin Jalvi attii olggos iežas goasttádusain Muottačalmit jagi 1915.
Girji sisdoallá divttaid ja unna muitalusaid.
Dan nammadivttas  govviduvvo álbmotmoriheaddjái dovdomearkkalaš vuogi mielde jurdda oktilisvuođa fámus.
Divttas govviduvvo, mo unna ovttaskas muohtačálmmit giđđat suttadettiin šaddet johkan, ja daid fápmu lea dalle stuoris.

Girjji novealla Uccabardni atnet duođalaš bearalin prosas, mii čájeha sámiid manahan nuorran jápman girječállis duođalaš čeahpi.


Árgaeallima ja álbmoga govvádus

Jalvvi maŋŋá golle 25 jagi čuovvovaš mearkkašahtti sámegielat girjji almmustuvvamii.
Dalle almmustuvvá Hans-Aslak Guttorma ( r. 1907 ) Koccam spalli jagi 1940.
Das, mas Jalvi dovddai oaivebarggus moriheaddjin, Guttorm oinnii dehálažžan sámegiela ovddideami.
Sutnje dat lei áidna albma gaskaoapmi sámi  eallima ja jurddašanvuogi govvideamis.
Guttorma mielde rievddai sámegielat prosa čielgasit dáiddalašvuođa guvlui.
Sus álggii sámi árgaeallima realisttalaš govvádusa árbi, man dálá čálliin lea čielgasepmosit joatkán Hans-Aslak Guttorma ránnjá ja fuolki Eino Guttorm ( r. 1941 ) 1980-logus almmustuvvan girjjiidisguin.

Hans-Aslak Guttorma buoremus čállináigge girjjiid olggos addin lei hui váttis.
Son válmmaštalai ee. unnaromána Golgadeamen sihke máŋggaid almmustuvakeahttá báhcán giehtačállosiid.
Golgadeamenunna romána almmustuvai easkka jagi 1982, measta 40 jagi dan
čállima maŋŋá.
Koccam spalli almmustuvvan lei vejolaš dušše Sámi čuvgehussearvvi doarjagiin ja dallege oaneduvvon hámis.

H.-A. Guttorm lea vel boares beivviin válmmaštallan vihttalogi jagi dás ovdal čállojuvvon giehtačállosiid olggosaddima várás.
Dákkár girji lea diktagirji čierru jietna meahcis ( 1983 ), mas Guttorm hábme sámi girjjálašvuhtii ođđa diktamihtu.

H.-A. Guttorma Koccam spalli maŋŋá ii sámi girjjálašvuođas dáhpáhuvvan 20-30 jahkái olus mihkkege.
Áidna kanálat sámegielat čáppagirjjáalašvuođa deavsttaide ledje sámegielat láđit.
Suoma sámiid deavsttaid attii olggos eanemus jagi 1934 vuođđoduvvon Sabmelašbláđđi ( maŋŋá Sápmelaš ).
1950- ja 1960-loguid aktiivvalaš girječálliide gulai maid oahpaheaddji Pekka Lukkari ( r. 1918 ) ja anár sápmelaš Uula  Morottaja ( 1892 -1963 ).
Lukkari lea maŋŋá addán olggos ee. oahppa- ja sátnegirjjiid, skuvlii dárkkuhuvvon lohkangirjji ja divttaid.
Morottaja čálii oaiveáššálaččat álbmotárbái gulli muitalusaid jávresámiid eallimis ja mearkkašahtti olbmuid birra.

Sámi girjjálašvuohta ealáskii duođalaččat 1970-logus, man áigge ja maŋŋá girjjit leat almmustuvvan hui johtilit.
Goasttádusváttisvuođat  leat goit vel dálge hehtten máŋgga gárvvis girjji olggosaddima.
1970- ja 1980-loguin almmustuvvan girjjálašvuohta gieđahallo smiehttamuša čuoggás 2.4.1.


2  GEAHčÁSTAT SÁMEKULTUVRRA DÁLÁ DILLÁI
2.1  SÁMEGUOVLU JA -ÁLBMOT
2.1.1 Sámeguovlu


Gárta 8.


Sámiid dálá ássanguovlu ( Lappi IV, 1985 )


Sámiid dálá ássanguovlu leavvá guhkes, seakka stielasin Norgga,
Ruoŧa, Suoma ja Ruošša davviosiid čađa.  Máttileamus sámiguovlu
ollá goit Ruoŧas Dalarna davveosiid ja Norggas Troandima rádjái.
Nuortin dat joatkašuvvá Guoládatnjárgga nuorttageahčái.  Sámeguovlu
, Sápmi, lea s. 1500 km guhkkosaš ja 300 - 400 km govdosaš guovlu,
mii lea šaddan čuđiid jagiid dáhpáhuvvan hoigan- ja
vealtanlihkadusaid bohtosin.  Sámiid ásaiduvvamama dálá guovlluide
vsáhttá atnit nuorran álbmoga máŋggaduhát jahkásaš mannan áiggi ektui
.  ( Gielladieđalaš kriteraid mielde sámit sierranedje iežaset
čeardan s. 3000 j. dassá. )

Ruoŧa bealde sámiid ássanguvlui gullá olles Davvi-Ruoŧŧa earret
nuorta eanadoalloguovllut ja dasa lassin oarjeoasit Norrbottena,
Västerbottena ja Jämtlándda leanain ja duottarguovlu máddin gitta Idre
rádjái.  Eanemus sámit ásset Norrbottena leanas.


Gárta 9.

Norrbottena leana sámesiiddat.  Ruoŧas láhkamearrádusat dovdet
dušše boazosámiid dahje sámesiiddaid osolaččaid.  Gárttas
Norrbottena sámesiiddaid guovllut, konsessioboazodoalu ja sámi
boazodoalu rádjá sihke sámerádjá, mii mearriduvvui vuosttas geardde
juo 1600-logus. ( Groth-Lassinantti, Nordkalotten - en gränslös
utmaninig, 1982. )

Norggas sámiid ássanguovlun lohkkojuvvojit Finmárkku fylka ollásit
sihke Romssa ja Nordlándda fylkaid riddoguovllut.  Stuorámus oassi
Norgga sámiin ássá davvisámegiela giellaguovllus Finmárkku fylkas.
Máttimus sámisiiddat leat goit Hedmárkka ja Mátta-Tröndelaga fylkain.

Ruošša sámit ásset Guoládatnjárggas, mas Lujávri ( Lovozero ) lea sámiid guovddáš.

Suomas sámeguovlun leat mearriduvvon Anár, Eanodaga ja Ohcejoga
gielddat ollásit ja Soađegili gielddas Vuohču guovlu dahje Lapin
paliskunta guovlu ( Ásahus Sámi Parlamenttas 9.11.1973/824, ).
Guovlu lea eanet go goalmmát oassi leanas.  Anáris ásset eanemus
sámit.


Gárta 10.

Suoma sámeguovlu.  Dan máttarádjá ii čuovo boazodoalloguovllu rájáid
nugo Ruoŧas.  Boazodoalloguovllu máttarádjiá lea Kiimingajoga -
Hyrynsalmi gieldda máttaráji linnjás, ja sámeguovlu lea dušše
badjel njealjádas Suoma boazodoalloguovlus.


2.1.2 Sámeálbmot

Sápmelašvuohta lea meroštallojuvvon sierra vugiin sierra riikkain
čađahuvvon olmmošlohkamiin iige sámiid oppanaslohku leat
vuđolaččat čilgejuvvon.

Suomas jagi 1973 smiehttamušas ( 1973:46 ) guođđan sámekomitea
almmuhii lohkun 4409 heakka jagi 1970.  Dat attii sápmelašvuođa
meroštallama, mii vel dálge lea fámus ( A Sámi Parlamenttas 824/73,1
).  Dan mielde olmmoš, gii ieš dahje vánhemiin nubbi dahje gean
máttarvánhemiin goit okta lea oahppan vuosttas giellan sámegiela.
Sámeregistera doallan addojuvvui Sámi Parlamentii.  Dan čoaggin
eahpevirggálaš ja nannekeahtes dieđuid mielde Suoma bealde ledje
jagi 1983 oktiibuot 5722 sámi, main 1795 duottarsámit, 390 anársámi
ja 467 nuortalačča. 2803:s eatnigiellan lea suomagiella ja 267:s
ii lean diehtu.  Anár gieldda guovllus ásai dáid dieđuid mielde 2089
, Ohcejogas 1069, Eanodagas 377 ja Soađegilis 321 sámi.


SÁMIT GUOVLLUID JA GIELLAJOAVKKUID MIELDE JAGI 1983 SÁMI
PARLAMENTTA
DOAIMMAHAGA DIEDUID MIELDE.

ÁSSANGUOVLU  DAVVI-   ANÁR-   NUORTALAš  SUOMAGIELLA   II DIEHTU
OKTIIB. 
              SÁMEG.                SÁMEG.                 SÁMEG.

ANÁR          334        314      336         1032       73        2089
OHCEJOHKA      811         10        2          218       28        1069
EANODAT        246          -        2          110       19         377
SOADEGILLI      9 3         1        3          217        7         321
sámeguovlu   1484        325      343         1577      127        3856
EARÁ SUOPMA   181         48       78          999       60        1366
NORGA           77          7       28           56       48         216
RUOTTA          51         10       18          167       31         277
EARÁ            2          -        -            4        1           7
RIIKKAT
sámeguovllu
olggob.
     311         65       124         1226      140       1866
OKTIIB.
     1795       390       467         2803      267       5722

Statistihkaguovddáža dieđut earránit ovddabealde máinnašuvvon
dieđuin.  Daid mielde eatnigiela mielde rehkenastimiin sámit ledje
jagi 1983 Suomas oktiibuot 1384.  Lohku vuođđuduvvá
heaggačálihanskoviide čoggon dieđuide, main almmuhuvvo, leago
eatnigiella a. suopma, b. ruotta, c. miinu eará, mii -_.  Dasgo
sámegielas ii leat virggálaš sajádat iige heaggačálihanskovis leat
sierra sadji, lea jáhkehahtti, ahte sámit vaikko leatge sámegielagat
, merkejit suoma eatnigiellan.  Statistihkaguovddáža dieđuid mielde
sámiid ruovttoguovllus ásse oktiibuot 1282, Lappi leanas 1345 ja
ruovttoguovllu olggobealde 102 sámi, geaid eatnigiellan lea
sámegiella.


EATNIGIELAS BEALES SÁMIT J. 1983 STATISTIHKAGUOVDDÁžA DIEDUID MIELDE

Lappi leatna 1345, olles veahkadatlohku 199876 Ohcejohka 754/49,5%,
olles veahkadatlohku 1523 Eanodat 167/6,9%, olles veahkadatlohku
2411 Anár 361/5,0%, olles veahkadatlohku 7151 Soađegilli 20/0,2%,
olles veahkadatlohku 10 487

Ruovttoguovllu olggobealde oktiibuot 102:

Helsset 9                       Alahärmä 1
Porvoo 1                        Himanka 1
Vantaa 1                        Nurmo 1
Vihti 1                         Oulu 7
Turku 2                         Kajaani 4
Hämeenlinna 1                   Kalajoki 1
Forssa 1                        Kempele 1
Lahti 4                         Kuhmo 1
Nokia 1                         Guossán 3
Tampere 2                       Vaala 1
Lempäälä 1                      Roavvenjárga 24
Kotka 1                         Giepma 2
Elimäki 1                       Duortnus 4
Savonlinna 1                    Keminmaa 1
Pieksämäki mlk 1                Gihttel 1
Kitee 4                         Kolari 2
Tervo 1                         Muonio 3
Jämsä 3                         Pello 2
Jyväskylä mlk 1                 Roavvenjárgga mlk 2
Uusi Kaarlepyy 1                Salla 1                          
                                Ylitornio 1


Ruoŧas sámiid lohku lea sullii 15 000, main árvaluvvo eatnigiela
beales sápmelažžan sullii goalmmádas.  Váttisvuođaid sámeálbmoga
lohkomeari čilgemii ásahit Ruoŧa ásahusat, mii dovdá dušše
sámesiiddaid miellahtuid, boazodoallosámiid.  Boazodoalu
vuoigatvuodaid ožžon sámit leat sullii 2500 heakka, dahje sullii
600 - 700 bearraša.  Komiteasmiehttamuš Samerna i Sverige, Stöd åt
språk och kultur ( SOU 1975:99 ) almmuha jagi 1972 dahkkojuvvon
dutkamuša vuođul boazodoallosámiid olles lohkomearrin 2749 olbmo,
main sullii 2000 ásset Norrbottenis, sullii 300 Vä sterbottenis ja
sullii 400 Jämtlánddas.  Dat, geat eai leat boazodoallit, leat goit
aktiivvalaččat váldán oasi sámi servvodat- ja kultuvradoaibmamii ja
sin ossodat sámeálbmogis lea dál fuopmášahtti stuoris.  Komitea
čilgehusa mielde dáid ii-boazodoallisámiid lohkomearri Ruoŧas lei
jagi 1973 12 930.  Vuolábeale dávvalis čielgá dán sámi álbmoga
juohkášeapmi Ruoŧa sierra leanaide ja olgoriikkaide.

Ruoŧa ii-boazodoallosámiid juohkášeapmi ássanbáikegielddaid mielde ( Samerna i Sverige, SOU 1975: 99, s. 84 ).

Norggas sámiid logus ii leat sihkkaris diehtu. 1970 dahkkojuvvon
olmmošrehkenastima oktavuođas juhkkojuvvui badjelmearálaš
jearaladatskovvi, mas jerrojuvvui olbmo sámegiela dáidu ja oktavuohta
sámegillii.  Dan mielde 10 535 almmuhedje vuosttas oahppan giellan
sámegiela, 19 635 almmuhedje goit ovtta máttarváhnemiin hállat
sámegiela.  Jearaldaga eai goit dahkan buot guovlluin, gos sámit
ásset, nuba duođalaš logut leat stuorát.  Almmolaš
árvvoštallamiid mielde Norggas leat sullii 40 000 sápmelačča.  Dán
lohkui boahtá maid Samerettsutredning smiehttamušastis jagi 1984 (
NOU 1984: 18 ).


Sovjetlihtu olmmošlohkamis jagi 1979 sámit ledje sullii 1900.

Buot njealje riikkas leat ná sullii 50 000 - 70 000 sámi.  Sámiid
duođalaš ássanguovllu olmmošlohku lea oktiibuot s. 1,5 milj.
Davvikalohtas ásset Norggas 470 000, Ruoŧas 265 000 ja Suomas 200
000 olbmo.  Sovjetlihtus Guoládaga dahje Murmánskka guovllu
davvioassi lea sámeguovlu; oppa Murmánskka guovllu olmmošlohku lea
s. 1 milj.  Máinnašuvvon guovlluid lassin sámesiiddat leat máddelis
ruottelaš ja norgalaš guovlluid gaskkas.

Eanetlohkun sámit leat dušše muhtin gielddas iežaset
guovddášguovlluin.  Dat leat Suoma Ohcejohka, Norgga Guovdageaidnu
, Kárášjohka, Deatnu ja Unjárga.  Ovdal laktima Girona gildii
Ruoŧa Gárasavvon gielddas ledje sámit eanetlohkun.

Davvikalohtas sámit leat uhcitlohkun, man kultuvra goit geavahuvvo
ávkin roavvásit kalohttaguovllu ealáhuseallimis, erenoamážit
turismmas.  Davvikalohttaguovlun dárkkuhuvvo daid Ruoŧa, Norgga ja
Suoma leanaid, main goit oassi lea polarbirradaga davábealde: Suomas
Lappi leana, Norggas Finmárku, Romssa ja Nordlándda leanat sihke
Ruoŧas Norrbottena leana.  Kultuvrralaš, ekonomalaš ja
politihkalš oktasašbargu davvikalohtas lea garrasit lassánan.
Sámelihkadus badjel riikkaid rájáid lea fuopmášahtti olu lasihan
oktavuođaid ja oktilisvuođa kalohta oktasašbarggus.

Davvikalohttaguvlui gullá sullii goalmmádas iešguhtege riikka
viidodagas.  Guovlu lea hárvvet ássojuvvon. Njealjehaskilomehteris
ásset gaskamearálaččat sullii 3,1 olbmo.  Vástideaddji lohku lea
Davviriikkain 17 olbmo ja Eurohpas 67 olbmo.

Davvikalohtas ásset oktiibuot 900 000 olbmo.  Ruottelaččaid,
norgalaččaid, suopmelaččaid ja sápmelaččaid lassin maid
gielalaš uhcitlogut nugo Norrbottena suomagielat veahkadat sihke
Finmárkui sirdolaččan fárren, suomagiela hálli kvenat.  Suoma
Sámis suopmelaččaid ja sápmelaččaid seahkáneapmi gaskaneaset lea
hui mearkkašahtti sárggus, go fas norgalaččat ja sápmelaččat
leat seilon iežaset joavkun.  Finmárkkus sámit leat gielalaš
fuolkevuođa geažil álkibut seahkánan suomagiela hálli kvenaide,
main mánjgasat leat juoba sámáiduvvan.  Maid Ruoŧa Norrbottena
suopmelaččat ja sápmelaččat leat seahkánan muhtin veardde.


2.1.3 Davvikalohtta ja sámeguovlu industriijalaš kultuvrra ravda-
guovlun

Sámeguovllu ja oppanassii davvikalohta olbmot leat mannan čađa
manjimuš logiid jagiid áigge iežaset guovllu eallindiliid ja
luonddubirrasa stuorra ja johtilis nuppástumi.  Davvikalohtta, gos
leat čáhce- ja eanariggodagat, lea čatnasan oassin
máilmmeekonomiija ja -márkaniid.  Dat lea ožžon luohpadit sođiid
maŋŋá ain ođđa guovlluid čáhcefápmodállodoalu,
meahcceindustriija, ruvkeindustriija ja turismma atnui.  Ovdal
guoskameahttun áidalas meahcit leat šaddan ain oktilut ekonomalaš
ávkkástallamma vuollái, go leat ráhkadan olu ođđa váldo- ja
meahccegeainnuid.

Suoma Sámi luondduriggodagaid ávkkástallan lassánii soađi manjit
jagiin, goas sihke meahcce- ja čáhcefápmodoallu ain lassánii.
čáhcádagaid buođđumat gulle Suoma industriijaliserenprográmmii ja
dan duohken lei fuolla lassáneaddji industriija energiaresurssain.
Go Suopma manahii sođiid áigge 10 -13 % vuovderesurssain fertii
stáhta fidnet stuorát ávkki davviguovlluid vuvddiin.  Giemas doaibmi
Veitsiluoto Oy ja Kemi Oy viiddideigga buvttádankapasitehta measta 400
000 tonnain.  Seammá áigge vuođđuduvvui áibbas ođđa jagis 150 000
tonne seallaávdnasa buvttadeaddji fábrihkka.

Giemajoga oaivefávlli huksen álggahuvvui jagiid 1945-49, mii
mearkkašii luosa ja johkagátti veahkadaga čuohtejahkásaš ealáhusaid
nohkama Suoma deháleamus luossajogas.  Dál Lappi leana
fápmorusttegiid jahkásaš energiabuvttadus vástida sullii goalmmátoasi
oppa riikii ráhkaduvvon čáhcefámus ja logát oasi oppa
šleadgaenergiadárbbus.  Sullii bealli Suoma Sámis buvttaduvvon
šleadgaenergias sirdojuvvo Sámis máttás, eanemusat gaska-Supmii.

čázádagaid buođđumat leat dagahan guovllu árbevirolaš ealáhusaide
, boazo- ja guolledollui, báikkuid buhttetkeahtes vahágiid.
Sámeguvlui huksejuvvon Lokka ja Boartabávtti dahkujávrrit leat
váikkuhan Soađegili Lappi bálgosa boazodollui ja uhkidit oppa
luonddudilálaš boazodoallokultuvrra.  Dahkujávrriid vuollái dušše
olles gilit bealdduideasetguin ja gittiideasetguin.  Fuopmášahtti
oassi dáin olbmuin ledje sámit.  Olbmot, geat šadde fárret
boazodoallo- ja ásaidahttindáluide Vuohčui, ledje ovdal eanadoallit
.  Dušše unna oasáš álddisfárrejeaddjiin oažžu mearkkašahtti
lassesisaboađu álddisguolástusas.

Meahccedállodoalu buktagiid doalvun/eksporta Davvi-Suomas lassánii
vuot sođiid maŋŋá, go riikkaidgaskasaš gávpi lassánii.  Garra
riikkaidgaskasaš teknologalaš-ekonomalaš gilvvohallan doalvvui
politihkkii, mas čuovui máilmmi johtileamus ja garraseamus
ráhkadusnuppástupmi.  Fárremat giliin ja hájoássanguovlluin
čoahkkeguovlluide, ravdaguovlluin guovddážiidda ja
vuođđoealáhusain industriijai ja bálvalusealáhusaide geahpidii
sámeguovllu ja oppa Davvikalohta veahkadaga ja rievdadii kultuvragova
gávpoteallima guvlui.  Eanemusat fárrejedje 1960-logus.  Jagiid
1951-1979 fárrejedje eret Davvikalohtas sullii 150 000 olbmo eanet go
sisa guvlui fárrejedje ođđa ássit.  Ealáhusráhkadusa nuppástusa
fámu govvida eana- ja meahccedoalliid lohku.  Vel j. 1940 elle Suoma
Sámis s.  75% veahkadagas vuođđoealáhusain, go j. 1975 lohku lei
vádjit 18%.  Eanadoallodáluid lohku, mat ain ledje geavahusas,
geahppánii j. 1965 - 1977 66% ( 113 195 dálus 4465:ii ).


Gárta 11.

Nettofárrenlihkadus Davvikalohtas j. 1961 - 1979.  Njuolat čájehit
nettofárrema jahkásaččat, letnii fárren olbmuid logus lea
geahpiduvvon leanas eret fárren olbmuid loguin.  ( Groth-Lassinantti
, 1982. )

Sođiid maŋŋá vuođđuduvvojedje Davvi- ja Nuorta-Supmii badjel 3500
ođđa dálu.  Bealdoviidodagat sturro njáskanbargguid dihte máŋgga
gielddas juoba 200 %.  Dállodoalliid barggolašvuođas šattai goit
čoavddekeahtes váttisvuohta erenoamážit meahccedállodoalu
mekaniserema maŋŋá.  Meahcis boahtán boađut geahppánedje, ja
rationaliserema ja mekaniserema boađusin lei, ahte meahcce- ja
eanadállodoalu oktavuođat boatkanedje measta ollásit.
Meahccebargofápmu geahppánii Suomas jagiin 1960-1976
gaskamearálaččat 6000:iin jagis dahje 142 000 bargis 52 000:ii.
Go eanadoalu bargofápmu, heasttat ja eanadoallotraktorat eai leat
šat muorračohkkenbarggus, lea das čuvvon Sámis bargguhisvuohta nu
, ahte máŋggat meahccebargguin eallán gilit leat šaddan ávdimin.
Manjimuš jagiid leat leamaš Suoma Sámis muorraindustriija bargguin
šat s.  2000 ja lagašfievrrideamis 350 bargi.

Mekaniserejuvvon ja rationaliserejuvvon meahccedállodoalu geažil
čulle Sámis viiddis guovlluid jalgadin erenoamážit 1950 - 1960
-lguin ( sullii 10 000 ha jahkefárttain ).  čuollamat, eanaplovemat
ja eará meahccebarggut leat billistan bohccuid biebmoresurssaid ja nu
geahpidan balgosiin boazologuid.

Boazodoalus lea stuoramus mearkkašupmi sámiide.  Dutkamušaid mielde
badjel bealli Suoma fásta boazodoalliin ellet sámiid ruovttuguovllus.
Dan máttabealde boazodoallu lea dábálaččat oalgeealáhusvuohki.
Suoma vádjit 7000 boazodoallis sullii bealli váldet oasi
boazobargguide.  Bargobeaivvit čoggojit oktiibuot 340 000 jagis.

Suoma Sámi deháleamus industriijarusttegat leat Veitsiluoto Oy:a ja
Kemi Oy:a muorrafábrihkat, mat adde barggu sullii 5700 olbmui j. 1980
.  Finmárkku stuorámus fidnodoaibma lea Mátta-Várjjaga
ruovdemálbmaruvke Girkonjárggas, mii buvttáda muorradávvira, addá
Romssas sullii 900 bargái.  Davvi-Norggas guolleindustriija lea
mearkkašahtti, vaikko vel guollefábrihkat leat dávjá unnit, earret
Findus-Nestle fábrihka Hammerfeasttas, mii addá barggu s. 600 olbmui
.  Nordlánddas addá barggu Norsk Jernverk sullii 3200 bargái.
Norrbottenis leat industriijas bargit eanet go eará Davvikalohta
leanain.  LKAB addá barggu Gironis, Malmbergetis, Lulijus ja
Narviikkas s. 6500 bargái, Svenskt Stål AB Lulijus.  4500 ja Bihtáma
, Karlsborga ja Seskarö muorrafábriikkat addet barggu oktii-buot
s. 2600 olbmui.  Davvikalohta viđa leanas golmmas ( Lappi leatna,
Finmárku ja Norrbotten ) industriija bargobáikkit leat čoagganan
dihto hárve fidnodoaimmaide.

Tabealla: Davvikalohta veahkadaga juohkášeapmi ealáhussurggiid mielde j. 1975.


Gáldu: Davvikalohta veahkadat ja ealáhuseallin ( Davvikalohttakomitea olggosaddin ráidu 7 )

Davvikalohta dálá ekonomiijaeallimii leat mihtilmasat alla
bargguhisvuođalogut, buvttádusa ráhkadanmateriálaid skáhppon ja
luondduriggodagaid unna nálástuhttindássi.  Dan luondduriggodagat,
bargofápmu ja maid fidnodoaimmaid vuoittut leat sirdášuvvan eret
davvin máttás ja nu veahkehan hábmet vuođu Suoma, Norgga ja Ruoŧa
dálá buresbirgejeaddjistáhtaide.  Sámi cáhcebuođđun ja valjis
energiabuvttádus ii leat buktán mielddis guvlui industriija, muhto
baicce deattuhan dan periferiasajádaga.  Davvi-Norgga oljogávdnosat
ja máilmme guovtte soahtemávtta oktasaš rádji davimus Sámis lasihit
Davvikalohta ekonomalaš ja soahtepolitihkalaš mearkkašumi.


2.2 SÁMI ÁLBMOTKULTUVRA
2.2.1 Sámečearddat ja giellaárbi

Sámegiella lea suomagiela ja eará nuortamearasuopmelaš gielaid lagamuš sohkagiella.
Sámegiella ja nuortamearasuopmelaš gielat buolvaduvvet oktasaš vuođđogielas, árravuođđosuomas, man lea hállan dálá Suoma, Gárjila ja Nuorta-Baltia guovlluin s. 1500 - 1000 oKr.

Sámegiella juohkášuvvá guđa suopmanjovkui, maid sáhttá atnit
iežaset giellan: 1 ) máttasámegiella Jámtlándda, ]sele ja Ubmi
suopmanat Gaska-Skandinavias Idre ja Rörosa guovlluin gitta Ruoŧas
Bihtánjoga ja Norggas Muoffi ( Mo i Rana ) rádjái, 2 ) oarjesáme-
gillii gullet Bihtáma ja Luliju suopmanat máttasámegiela davás Ruoŧas
Jiellevári gildii ja Norggas Divttasvutnii, 3 ) davvisámegiella man
hállet stuorámus oassi sámiin ( 70 - 80 % ), juohkášuvva Durdnos,
Oarje- ja Nuorta-Finmárkku ja mearrasámi suopmaniidda, ja dat
hállojuvvo Girona guovllus Ruoŧas ja Ofotena guovllus Norggas, Suoma
ja Norgga duottarguovlluid ja mearragátti bokte Sovjetlihtu ráji
rádjái, 4 ) anársámegiella Anára gielddas earret dan oarjjebeale, 5
) nuortalaš sámegiella Njávdámis Duollanjoga rádjái oarje-Guoládagas
, 6 ) Guoládaga sámegiella, mii juohkášuvva Gieldda ja Dárjji
suopmaniidda ieš Guoládat njárggas.  Davvisámegielas geavahuvvojit
maid namahusat duottarsámegiella ja norggasámegiella.  Joavkkut 1 - 3
lohkkojuvvojit oarjesuopmaniidda, 4 - 6 fas nuortasuopmaniidda.
Juohku speadjalastá árrat šaddan suopmanráji.  Suopmaniidda
bieđganeapmi lea vissá álgán juo álgoskandinávalaš áiggi
loahpageahčen 700-logus.

Vuosttas sámegielat girjjit prentejuvvojedje 1600-logus.  Dál
girjegiellan geavahuvvojit mátta-, julev-, davvi-, nuortalaš- ja
anársámegielat, veháš maid gielddasámegiella.  Deháleamus lea
davvisámegiela girjegiella, mii ovttastahttojuvvui Davviriikkain
j. 1979.

Sámegielat ja daid váldosuopmanat s. j. 1930 ( Pekka Sammallahti,
Saamelaiset ja saamen kieli, Lappi IV, 1985 )

Giellarájit, mat mannet doarrás badjel sámiid ássanguolluid ja
riikkarájiid leat maid árbevirolaš guovlluid rájit.  Gáktemállet,
duodjeárbi ( mállet ja ornamentihkka ) ja máinnasárbi čuvvot sullii
seammá rájiid.

Duovddatiippaid ja eallinvugiid mielde sámit leat árbevirolaččat
juhkkojuvvon meahcce-, mearra-, duottar- ja johkasámiide.
Anáraččat ja nuortalaččat lohkkojuvvojit jávresámiide.  Badjel
bealli sámiid oppa logus leat mearrasámit, mat doložis
juhkkojuvvojit " sjöfinne " ja " bufinne " -sámiide.  Sjöfinnin
gohčoduvvojit Finmárkku rittu sámit ja bufinnin vuovdeguovlluid ja
oarjjit rittu sámit, maid jahkásaš johtimat ja vuogit leat leamaš
earáláganat go muorahis guovlluin ássán mearrasámiid eallinvuogit.
Duottardahje davvisápmin gohčoduvvojit boazosámit, mat ovdal elle
ollesnomádan.  Johkasámit leat davvi duottarguovlluid čađa golgi
stuorra jogaid gáttiid sámit, geat ovdal eará Duottar-Sámi sámiid
fárrejedje fásta viesuide ássat.  Johkasámit leat gohčoduvvon maid
dávjá dálonsápmin, man namahusa leat geavahan maid olles - dahje
beallenomádalaš eallinvuogis luohpan, dálu dahje eatnama oamastan
sámiin.
    

2.2.2 Sámegákti ja árbeduodji

Sámegávttis lea boahtán sámiid čearddalaš dovdomearka.  Dat
geavahuvvo álbmotbiktasa láhkai.  Feastaláđđegávtti lassin nissonat
geavahit sámegávtti árgabivttasin álbmotbiktasa láhkai.  Dalle dat
leat ráhkaduvvon rássehearvvát dahje muđuid girjját
muorraullogodđagis.

Sámegávtti vuođđomállet molsašuddet anáraš ja ohcejohkalaš
gávttiin, mat leat dušše hervejuvvon ivdnás láđđehearvabáttiiguin
ja sávdnjedearrásiiguin, hearvás máttasámi v-ozat gávttiide, maidda
sáhttet gullat datneárppuin hervejuvvon leahpit, dahje luovos leahpit
dahje silbasoljjuiguin hervejuvvon luovos leahpit.  Nuortalaččaid
biktasat, main lea oaidnimis ruoššalaš váikkohus, earránit
eanemusat earáin.


Suoma sámeguovllus earuhuvvojit dán áigge vihtta gákteláva: 

1 ) OHCEJOGA GÁKTI ( Kárášjoga-Ohcejoga ), man geavahanguovlu ollá
oppa Deanu čázádatguvlui ja Davvi-Anárii ( ja Norgga beallái guhkás
Kárášjogas nuorttas ) 2 ) EANODAGA GÁKTI ( Guovdageainnu-Eanodaga ),
man geavahanguovlu gokčá Eanodaga gielddas gitta oarje-Anárii ( ja
Norggas guhkás Guovdageainnus oarjjás ); 3 ) ANÁRA GÁKTI, man
geavahit Anárjávrri birrasis; 4 ) VUOHčU GÁKTI,man geavahit
Soađegili Lappi balgosa guovllus ( Vuohču gilis ja dan birrasis );
sihke 5 ) NUORTALAš GÁKTI, man geavahit Njávdáma, Giđđajávrri ja
čeavetjávrri guovlluin ássi muortalaččat ( Sovjetlihtu sámiid gákti
lea sullii seammalágan ).


OHCEJOGA GÁKTI 

Ohcejoga gákti lea nuorta duottarsámi málle; Suoma Sámis das lea
geavahuvvon namahus duottarmálle.  Dan geavaheaddjit leat doložis
boazosámit dahje johkasámit.  Lestadiolaš osku lea leamaš
váikkuheamen dasa, ahte gákti lea viehka vánet hervejuvvon.
Healmmis leat seakka fiskes, govda rukses ja ravddamusas ruškeslágan
láđđehearvvat.  Olbmá gávtti healbmái eai gula hearvvat.

Dán málle nissongávtti healbmi durrojuvvo garrasit, earáláhkai go
eará málliin.  Healbmái gullá badjel logi mehtera durrojuvvon
láđđebáddi.

Nissona geassegahpiris oaivvi birra jorrá dušše okta
rássehearvabáddi, mii lea vehá seakkit go maid anáraččat geavahit.
Muđui gahpirat leat viehka seammaláganat.  Gahpira ravdii
heahkkalastojuvvo hui seakka vilges speallevearka nugo earáge málliin
.

Maid Ohcejoga ja Anára olmmáiolbmuid gahpirat sulastahttet.  Dat leat
dovdomearkkalaččat njealječiegat gahpirat.  Anára gahpiris čiegat
čujuhit eambbo siidui, nu ahte gahpir lea bajil deaškadut go
Ohcejoga málle, man čiegat leat bajásguvlui.  Goappáge málles
čiegat devdojuvvojit, go fas Eanodagas ja Vuohčus eai geavahuvvo
deavdagat.

Ohcejogas dihtto vel 1800-logus geavahuvvon čoarvegahpir.  Dan
geavahus goit nogai, go girkoolbmát geavahišgohte das namahusa
biročoarvi.

Ohcejoga gáktái gullet fáhcat, main lea muohtačálbme- dahje
ruvsohearva.  Nissonolbmo fáhcat goddojuvvojit alit ( goas hearva lea
fiskat ) dahje rukses vuđđui ( goas hearva lea alit dahje alitfiskat
).  Olbmáid fáhcaid vuođđoivdni lea juogo vielgat dahje
seaivačáhppat.

Dán mállii gullet nissoniid rukses čuldonvuođđagat, gasku lea
seakka hearva ja dat čuldojuvvo alit ja fiskes hearvaláiggiiguin.
Olbmáid vuoddagiin lea fáhcaid láhkai vilges vuođđu.  Hearvaláigin
geavahuvvojit vuoruid mielde alit ja ruoksat.


EANODAGA GÁKTI 

Eanodaga gákti lea oarje duottarsámiid málle.  Dan geavahit
Eanodaga-Guovdageainnu sámit, geat leat johtti boazosámiid
manjisboahttit.  Gávttis lea boahtán goargat ja hervejuvvon.  Olbmá
gákti lea oanehaš, ja dan govda healbmi lea durrojuvvon.

Gávtti hervemis ii geavahuvo dušše láđđi, muhto maid earálágan
balddalágaid gorrojuvvon hearvabáttit.  Ovdal báttiid gođđe ieža.

Dán áigge dat ostojuvvojiy.
Báttit stellejuvvojit goarru ja sohkaárbbi lávaid vuođul.

Eanodaga gávttis sihke nissonolbmuid ja olmmáiolbmuid gahpirat leat
eambbo hervejuvvon ja alibut go eará guovlluin.  Muhtumin olbmá
gahpira čiegat, mat ceaggájit olggos alla, badjin rabas birasbihtás
, heanjgájit hárduide.  Nissonat čohkkejit silkkegežiid gávtti
ohcii.

Gávtti oza hervejit máŋggat silbariskkut.  Erenoamaš goargat lea
moarsi náittosgákti, mainna sáhttet geavahit logiid riskkuid seamma
áigge.  Johtti boazosámit besse gitta 1700-logu rájis riggut eanemus
vuotnamárkaniin dáhpáhuvvan lonuhangávppis.  Lonuheamis boahtan silba
lei álggos máksingaskaoapmi, muhto vehážiid das bođii gáktái
gullevaš hearva ja riggodaga čujuheaddji.

Eanodaga gávttiin geavahuvvojit sihke njunnesuorrán- ahte dološ Guovdageainnu mállesaš hearvafáhcat.

Nissoniid vuoddagiid vuođđoivdni dánge málles lea ruoksat.  Daid
hervema oaiveivdni lea fiskat, muhto maid ruoná ja alit geavahuvvojit
.
